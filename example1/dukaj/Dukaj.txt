SERCE CIEMNOŚCI
Jacek Dukaj
ISBN 978-83-08-06606-5


Wszelka sztuka przemawia przede wszystkim do zmysłów. I także artysta słowa pisanego musi przemawiać do zmysłów, jeśli kieruje nim ambicja powodowania sekretnym mechanizmem ludzkich uczuć. Musi wytrwale dążyć do oddania w słowach namacalności rzeźby, barw malarstwa, hipnotycznego czaru muzyki – która jest sztuką sztuk. I tylko tak, tylko w całkowitym i bezwarunkowym poświęceniu ideałowi jedności formy i treści, tylko dzięki straceńczej obsesji brzmienia frazy możemy jednak poczuć tu ten kształt, tę barwę, ten czar; aż przez ulotny moment zalśnią urokliwie nawet same słowa, stare i do cna wytarte słowa, zbrukane wiekami bezceremonialnego obrotu.
Albowiem takie zadanie przed sobą postawiłem: słowem pisanym sprawić, byś USŁYSZAŁ, byś POCZUŁ, a nade wszystko – ZOBACZYŁ. Tyle i nic więcej, tyle – gdyż w tym jest wszystko. A jeśli mi się powiedzie, odnajdziesz tu wedle swojej potrzeby: tchnienie odwagi, powiew grozy, pocieszenie, urok – czego dusza zapragnie – a może i przebłysk prawdy, której to zapomniałeś już wymagać.

Joseph Conrad
w grudniu 1897 roku


Gardziel Tamizy otwarta w bezkres wód.
Morze i niebo spięte bez szwu, i w ich rozświetlonej przestrzeni: ławice barek w dryfie, żagle jak czerwone liście, maszty żagwie. Nie ma wiatru.
Mgła leży na brzegach.
Nad największym, najwspanialszym miastem świata ścina się żałobna ciemność.
„Nellie” zakołysała się na kotwicy, ani szeptu żagli, zakołysała się i zamarła. Pozostaje czekać na odpływ.
Dyrektor sprawdził kotwicę i usiadł z nami na rufie; Dyrektor jest nasz gospodarz. Z prawej strony rufy, oparty o maszt, siedzi Marlow: zapadłe policzki, pożółkła cera, ręce wzdłuż ciała, otwarte dłonie – asceta, bożek, Budda.
Mieliśmy domino; nie chciało się nam grać w domino. Zamieniliśmy parę słów; nie chciało się nam rozmawiać. Zapatrzeni na rzekę i miasto i niebo.
Tą rzeką, z gardzieli tej rzeki wypływały ku najdalszym zakątkom Ziemi niezliczone statki rycerzy imperium, klejnoty błyszczące w mrokach historii, złote imiona wojny i handlu, z tej rzeki, awanturnicy i osadnicy, odkrywcy i łupieżcy, złe duchy wschodnich szlaków i generałowie flot i spółek indyjskich, ta rzeka ich wszystkich, głodnych bogactw i głodnych sławy, niosących miecz i niosących święty ogień, i ich marzenia, i ich idee, nasiona polityki, wirusy imperiów.
Zmierzcha, światła wypryskują wzdłuż brzegów, światła statków suną w górę i w dół Tamizy, a tam na zachodzie to miasto potwór zionie w niebo gruźliczym zaduchem, czarnym zablaskiem dusi gwiazdy.
I wtedy nagle Marlow:

Ciemność panowała także tutaj – to także była ziemia ciemności.

Nikogo nie zaskoczył. Marlow to Marlow – człowiek morza, lecz duch niespokojny. Podczas gdy marynarze niczego tak sobie nie cenią jak spokoju, stałości: zawsze w swoim domu, bo na statku; zawsze w swoim kraju, bo na morzu; zejdą na brzeg – jeden spacer i poznali nowy kontynent. Tak też gawędy marynarzy uderzają bezpośredniością i prostotą: opowieść jest jak orzech, rozłupiesz skorupę i w środku tkwi jej sens. Marlow na odwrót: opowiada, a sens rośnie i ogarnia opowieść z zewnątrz – jak blask Księżyca rozpościerający się we mgle.
Nikogo nie zaskoczył. Przyjęliśmy w milczeniu.
Zachodzi Słońce; cień zasnuwa wodę.
A Marlow – skrzyżowane nogi, jedna ręka otwartą dłonią do góry, ubiór Europejczyka, ale to Budda, Budda minus kwiat lotosu – Marlow, bardzo wolno:

Ta rzeka... wąż światła wpełzający w krainy nocy.
Lata? stulecia? Tysiąclecia już – kiedy przybyli tu Rzymianie, niemalże dwa tysiące lat temu; widzicie, to takie otchłanie czasu, że nasze życie w nich – iskra, a to światło w ciemności – piorun w chmurach, nagły pożar o północy.
Ciemność stoi tuż za nami, ciemność była wczoraj.
Wczoraj byłeś dowódca triremy, ręka Imperium Rzymskiego. Dostajesz rozkaz: na północ! Opuszczasz słoneczne krajobrazy Morza Śródziemnego. Pędzisz przez ziemie Gallów. Legioniści budują ci okręt w miesiąc czy dwa, czego to oni nie potrafili zbudować!, cudownie zaradne chłopaki.
Więc płyniesz. Morze jak ołów, niebo jak popiół, znalazłeś się na krańcu świata. Statek rzęzi pod tobą niczym akordeon. A ty na tym statku musisz w górę rzeki – bo rozkazy, bo zaopatrzenie, bo coś innego, nieważne, musisz. Wszędzie tu piaski, grzęzawiska, puszcze, dzikusy. Do jedzenia – nic prawie, nic dla cywilizowanego człowieka. Do picia – ta woda Tamizy. Nie pocieszysz się italskim winem, nie zejdziesz na ląd. Tylko obozy wojskowe zagubione w dziczy, i zimno, i mgła, i burze, choroby, zostałeś wygnany, zostałeś skazany na śmierć, czujesz śmierć w powietrzu, w wodzie, w przyrodzie, umieracie i płyniecie naprzód. Płyniesz.
Jesteś mężczyzną, mężczyzna staje przeciwko ciemności. No więc zrobiłeś, co trzeba. Nie rozmyślając za wiele. Masz przyjaciół w Rzymie? Zdrowie na ten klimat koszmarny? Jeszcze się tu wypromujesz do floty cesarza! A koledzy wzniosą radosny toast do twoich przechwałek, na pomyślny start kariery wojskowej.
Albo inaczej. Jesteś młodzieniec z dobrego domu, może jeszcze dotknięty nałogiem hazardowym, tak że pewnego dnia pakujesz swoje eleganckie togi i w ekipie jakiegoś prefekta, poborcy podatków czy kupca ciągniesz tu w nadziei odwrócenia wyroków losu. Więc przedzierasz się przez lasy, grzęźniesz w bagnach, rzucili cię na najgłupszy etat w najdalszej dziurze, a im głębiej przesz w tę dzicz, tym głębiej ona wchodzi w ciebie, otacza cię, zamyka, przenika, dzikość nieokiełznana, dzikość dziwność obcość, sekretne życie żywiołu przyrody, kątem oka, szeptem w uchu, drżeniem na skórze, czujesz je – w puszczy, w ciemności, w sercu dzikusa.
I nikt, nikt cię nie wtajemniczy w te misteria. Musisz żyć w uścisku niepojętego, w objęciu obcego. Czujesz? Jak cię przeżera, trawi, konsumuje – ta fascynacja z obrzydzenia, to pożądanie z odrzucenia – nie można uciec, nie można oderwać oczu – jest silniejsze od ciebie, musisz się poddać – rzygasz tym i pragniesz tego, nienawidzisz i chłoniesz.
Ale nas, ach!, nas ratuje skuteczność.
W tym cała różnica!, w skuteczności. Tamtym biedakom mało co wychodziło. Żadni z nich byli kolonizatorzy. Cała machina administracji i cały wysiłek po to, żeby wycisnąć te marne łupy. Ich rzemiosłem był podbój, a do podboju potrzebujesz jedynie siły, nagiej siły.
Zresztą, podbój planety to nic ładnego. Lepiej nie przyglądać się z bliska. Rabunek z bronią w ręku, chciwość masowej zagłady, i to jeszcze jak nieporadnie!, po omacku – bo tak się boksujemy z ciemnością.
Silniejszy pobił słabszego – czy to zasługa silniejszego? że ten drugi zdarzył się akurat słabszym? Przypadek! Tylko przypadek!
Podbój planety: grabisz tych, co mają inny kolor skóry albo nosy trochę bardziej płaskie.
Nasze odkupienie jest w idei, tylko i wyłącznie w idei. Ona stoi za tym wszystkim, i nie żadne sentymentalne ple-ple, ale szczera, bezinteresowna wiara w ideę. Jej służymy, do niej się modlimy, jej składamy ofiary.

Rzeka płomieni spływa po rzece ciemności. Zielone ogniki, i czerwone ogniki, i białe ogniki – śmigają krążą łączą się dzielą mnożą przecinają połykają – to wolniej, to szybciej, to wolniej

Nie żebym chciał się przed wami wywnętrzać. Ale to spotkanie, tam w górze rzeki, u źródeł wszystkiego, ten człowiek tam – on rzuca światło, nie światło, on rzuca ze mnie cień – że całe moje życie potem i jego odcisk na moim życiu... Nie zrozumiecie, jeśli nie usłyszycie, nie zobaczycie, nie poczujecie, co ja usłyszałem, zobaczyłem, poczułem tam w drodze do niego, i z nim, w miejscu początku i końca – nie żebym sam rozumiał –

i już wiemy: przed nami jedna z tych przygód Marlowa bez morału i puenty, przed nami opowieść rzeka.





Dzieciństwo to czas białych plam na mapach świata.
Godzinami błądziło się palcem i wyobraźnią po Południowej Ameryce, po Afryce, Australii, przeżywając chwałę i sławę wielkiego odkrywcy. „Jak będę duży, popłynę – tam!” I palec ląduje na biegunie północnym. Ileż mieliśmy tych białych plam...!
Teraz jest już za późno. Czar prysł. Nie stanąłem na biegunie północnym i nigdy nie stanę. Odwiedziłem inne miejsca, na jednej–drugiej półkuli... ale dziś ja nie o tym. Dziś – o tej największej białej plamie. Ją sobie upatrzyłem.
Co prawda już nie była taka biała. Rok po roku zaczerniały ją rzeki, jeziora, nazwy – i gdzie teraz chłopcy mają trzymać rozkoszne tajemnice chłopięcej wyobraźni? – aż stała się miejscem ciemności.
Wróciłem właśnie do Londynu po sześciu latach na Dalekim Wschodzie – Ocean Indyjski, Pacyfik, morza chińskie – miałem Wschodu potąd. I plątałem się po mieście i kumplach, nie mogąc sobie znaleźć miejsca ni zajęcia, że mieli mnie wszyscy serdecznie dość; a i ja miałem już dość tego wywczasu. Więc zacząłem szukać dla siebie statku. Ale żaden statek jakoś nie szukał mnie. Bardzo to było męczące.
Wtedy zobaczyłem ową mapę, za szybą, na wystawie sklepu. Już nie była taka biała – lecz wiła się przez nią ta rzeka, rzeka wąż, potężny, długi serpent, z łbem wbitym w morze, cielskiem rozciągniętym w leniwych zawijasach przez cały kraj, sam ogon nie wydobył się jeszcze z nieopisanych głębi kontynentu. Stałem tam i gapiłem się zafascynowany niczym królik na węża – już po króliku.
No do cholery, myślę sobie, musi być jakiś sposób! Jest przecież ta firma, firma-moloch, Korporacja, która prowadzi handel także tam na rzece. I jak niby handlują – muszą mieć jakiś transport wodny – parowce! Wezmę w komendę taki parowiec! Korporacja nie jest spółką brytyjską, ale ja mam mnóstwo krewnych na kontynencie – życie tam tańsze i chyba jednak nie samo barbarzyństwo. Jeszcze na Fleet Street zacząłem konstruować plany. Wąż mnie zahipnotyzował.
Sam bym nie uwierzył, do czego okażę się zdolny, byle zdobyć tę pracę. Nachodziłem ludzi, zamęczałem prośbami, zadręczałem napomnieniami, wracałem oknem i kominem. „Dla ciebie, Karolku, wszystko!” – i oczywiście palcem nie kiwnęli.
Więc – kobiety. Żałosne, prawda? Karolek Marlow wykorzystuje kobiety, żeby załatwić sobie robotę. Koniec świata!
A mam ja ciotkę, bożuchnę ciotuchnę, entuzjastkę filantropkę
– Cudowny pomysł! Poruszę niebo i ziemię! Znam żonę ważnej persony w Administracji, znam świetnie ustosunkowanego człowieka, który –
Kogóż ona nie znała! Skorom tak sobie wykoncypował, zostanę kapitanem rzecznego parowca, o!, już jej w tym głowa.

No i oczywiście dostałem tę robotę. Aż dziw, jak szybko. Mianowicie Korporacja straciła tam właśnie jednego z kapitanów w burdzie z tubylcami. O co poszło? A zebrałem całą tę historię po roku chyba. O co?
Dwie czarne kury, o dwie kury. Niejaki Fresleven – to był Duńczyk – ubrdał sobie, że go oszukali na kurach. Schodzi więc na brzeg i zaczyna okładać kijem wodza wioski od kur, ten Fresleven, Fresleven, dusza człowiek, mówią mi, nie było cichszego i łagodniejszego człowieka na Ziemi – Duńczyk! – młóci i młóci starego Murzyna, aż drzazgi lecą, a wioska stoi i patrzy, a on go kijem bez litości – dlaczego? Fresleven, och, nasz Fresleven czynił tam już dobro i sprawiedliwość i postęp ładnych parę lat, nie dziwota, że stracił resztki szacunku do siebie. I musiał się był jakoś podźwignąć. Więc kijem. O dwie kury. Starego wodza. Aż któryś tam tubylec nie wytrzymuje – stali i gapili się jak porażeni – nie wytrzymał chyba syn staruszka, stary jęczy, Fresleven go tłucze, i dźgnęło się młodemu dzidą. Jakoś tak – że Freslevena w plecy. Weszła naturalnie jak w masło – Duńczyk – w środek mu między łopatki, o, tu, tak, i po chwili wioska już pusta, wszyscy z wioski poszli w dżunglę, bo przecież sto nieszczęść niechybnie spadnie na nich, i parowiec Freslevena też uszedł, pod komendą mechanika teraz, mechanik w nie mniejszej panice. Fresleven, to znaczy szczątki Freslevena zostały tam, w wiosce od kur, aż je trawa zarosła. Wiem, bo sam poszedłem i obejrzałem, gdym przejął Freslevena etat. Kości i trawa, tyle. Nikt go nawet nie tknął, kto by się ważył, upadłego półboga. Leży tam, Fresleven, i gnije, i gnije cała wioska opuszczona, zionące mrokiem chaty, płoty zaklęsłe, wszystko na krzyw i ruinę, sto nieszczęść spadło na nich, tak. Ludzi wzięła dżungla, wchłonęła i nie zwróci: mężczyzn, kobiety, dzieci, wszystkich przerażonych do utraty zmysłów. A kury, o kurach, co o kurach, no cóż, kury padły ofiarą szlachetnej sprawy postępu.

Podpisać kontrakt popłynąłem na kontynent.
To ich miasto Grób Bielony jest stolicą imperium Korporacji – Korporacja ogniskuje tam myśli wszystkich, Korporacja to ich duma i honor. „Będziemy królować na morzach i oceanach, zarobimy na handlu góry złota!” Nie musiałem nawet pytać o drogę do Centrali.
Wąska ulica w cieniu wysokich budynków, rzędy okien z zaciśniętymi powiekami, ani żywej duszy, martwa cisza, zieleń ledwo przeciska się między kamieniami, cesarskie wrota rozwarte w przeciągłym ziewnięciu, ja przez te wrota, schody czyściutkie i golutkie, jak wyszorowane piaskami pustyni, ja po schodach, pierwsze drzwi z brzegu, wciskam się w drzwi. (Nadal martwa cisza).
Siedziały tam na wiklinowych krzesłach dwie kobiety, gruba i chuda, w sukniach jak brezentowe pokrowce, i robiły na drutach z ciemnej wełny. Ta chuda podniosła się i idzie prosto na mnie niczym lunatyczka, nieprzerwanie migocząc drutami – nie widzi mnie? odskoczyć? – odskoczyłbym, gdyby w ostatniej chwili nie skręciła do poczekalni.
W poczekalni – mapa. Mapa na całą ścianę, mieniąca się wszystkimi kolorami tęczy. I od razu dostrzegam sporo naszej brytyjskiej czerwieni, serce rośnie, ale też niemało galijskiego błękitu, trochę zieleni italskiej, tu i ówdzie portugalski pomarańcz, a na Wschodnim Wybrzeżu – fiolet pruskich jegrów postępu, radosnej kompanii jasnego lagera. Ale te kolory nie mnie przeznaczono. Na mnie czekała belgijska żółć.
Żółte ślepia węża przyczajonego w samym środku mapy – rzeka wąż wpatruje się we mnie hipnotycznie, skręcona sprężynowo do morderczego skoku – żółte ślepia, ciasny splot, tssss –
Otworzyły się drzwi, wychynęła siwa głowa sekretarza, kościsty palec skinął przyzywająco. Tak wstąpiłem do wewnętrznego sanktuarium Korporacji.
Szef szefów, pan na milionach, jeździec węża: blade misio w obcisłym surducie, metr siedemdziesiąt na obcasach, podniosło się na mój widok zza biurka-bunkra i mamrocze coś pod nosem, rąsia, gratulacje, a więc mówi pan po francusku, to świetnie, to świetnie, bon voyage.
Czterdzieści pięć sekund i ląduję z powrotem w poczekalni z sekretarzem do-rany-przyłóż. Który podtyka mi do podpisu dokument za dokumentem. Że nie zdradzę nigdy nikomu sekretów handlowych Korporacji i tak dalej.
Przecież nie zdradzam?
Podpisałem. Ale już kwas. Za dużo tej ceremonii, nazbyt dziwne wszystko, werbują mnie do jakiejś konspiracji czy co? Jakbym wstępował do masonów. Podpisuję. Byle mieć za sobą, wyjść wreszcie.
A na zewnątrz te dwie kobiety nadal włóczkują na drutach, jakby to losy świata przędły, młodsza chudsza nadal wprowadza gości, starsza grubsza – kot na podołku, krosta na policzku – nadal prześwietla ich niezamąconym niczym spojrzeniem zza szkieł w srebrze, rytuał trwa.
Wszystkich nas przejrzała tam na wylot, milcząca, obojętna wyrocznia, a ani połowa prześwietlonych ujrzy ją ponownie. Ave, stara prządko, idący na śmierć pozdrawiają cię!
Prześladował mnie ten obraz. Czarna wełna na drutach strażniczek Wrót do Ciemności, coraz to nowy młody głupiec pcha się w nie ze szczenięcym entuzjazmem, a one prowadzą go beznamiętnie, wyprawiając przeciwko Nieznanemu, czarna wełna, żółte ślepia, przejrzały, przejrzały nas na wylot.

Co jeszcze – wizyta u doktora.
– Czysta formalność. – Sekretarz chętnie poniósłby ze mną także ten krzyż.
Miasto Grób i gmach jak grób, ale wtem w martwej ciszy rozbrzmiewają kroki; zjawia się oto młody urzędniczyna i prowadzi mnie do doktora.
Na doktora wszakże jeszcze ciut za wcześnie, więc
– Może drinka?
siedzimy sobie tymczasem i gaworzymy przyjaźnie, sącząc wermut. Schodzi na Korporację. A gdy mowa o Korporacji, nie ma końca zachwytom i ubóstwieniom z jego ust.
Że wreszcie nie wytrzymałem.
– To czemuś sam się tam nie wybrał?
– Nie taki ze mnie frajer, na jakiego wyglądam, rzekł Platon do swoich uczniów.
A ów junior asystent wyglądał tak: kapelusz na bakier, krawat wypiętrzony pod brodą niczym podagra kalosza, plamy atramentu na rękawach, flejtuch i oferma.

Stary doktor mierzy mi puls, myślami krążąc w innych sferach.
– Noo, nada się, nada. – I dopiero się ożywia: – A głowę – ma pan coś przeciwko?
– Nie, skąd. – Bo mnie zaskoczył.
Dobywa więc jakby suwmiarkę i dalejże obmierzać mnie: lewa skroń, prawa skroń, potylica, czoło, nos, i wokoło.
– Zawsze jak się TAM wybieracie – zanim wypłyniecie – sporządzam pomiary – dla dobra nauki!
– I jak wracamy?
– Wracacie? – Niezdolny powstrzymać ironicznego uśmiechu. – Zresztą zmiany zachodzą tu w środku, wie pan?
Nieogolony człowieczek w fartuchu jak szlafrok, w kapciach. Dziwadło, ale – nieszkodliwe dziwadło.
– Więc pan będzie następny. – Notując w kajecie. – Cudnie, cudnie. I jaki ciekawy materiał! – Zerknąwszy na mnie badawczo. – Przypadki obłędu w rodzinie?
– A weź się pan wypchaj tym dobrem nauki!
– O, żeby pan wiedział!, bardzo by nauka zyskała, gdyby udało się przeprowadzić studia zmian umysłowych zachodzących tam na miejscu!, wszelako –
– To pan jest psychiatrą?
– Cóż, każdy lekarz musi po trosze być psychiatrą, n’est-ce pas? Mam ja teorię; i na waszych głowach jej dowiodę. Jedni bogacą się tam złotem, inni kością słoniową, a ja, ja chcę z owych wspaniałych kolonii wydobyć nową wiedzę naukową. Pan się nie gniewa. Nie miałem wcześniej okazji przebadać nikogo z Anglii –
– Pańskie szczęście, że ze mnie Anglik mało angielski.
– Głęboka myśl. – Śmiejąc się już na głos. – I głęboko błędna. Cóż. Strzeż się pan udarów słonecznych. Oraz udarów nerwowych, tych jeszcze bardziej. – Z uniesionym ostrzegawczo palcem wskazującym. – Najważniejsza rzecz w tropikach: spokój ducha. Du calme, du calme. Adieu!

I jeszcze – pożegnać się z cioteczką niezrównaną.
Ciotka – tryumfująca. Herbatka, salonik, kominek, gadu-gadu, i dopiero wtedy powoli spływa na mnie świadomość, kogo ona właściwie tak rozreklamowała żonom dyrektorów Korporacji i Bóg wie komu. Ten talent samorodny, jeden na milion, przyszłość biznesu i prawdziwe zbawienie Korporacji – jam to! Słucham i nie wiem, gdzie oczy podziać. Wszystko to po to, żebym popływał sobie po malowniczej rzece kieszonkowym parowcem!
Ach, gdyż ja na dodatek byłem Działacz, rozumiecie, przez duże D. Posłaniec niebios, podręczny mesjasz, anioł cywilizacji – przy takim to ogniu prometejskim grzała się wówczas opinia publiczna, gazety, pikiety i komitety, i słodki dym poniósł się po salonach, a ciotuchna, stworzenie salonowe, zaczadziła się na amen.
– Ktoś przecież musi wydobyć miliony nieszczęśników z okrutnej ciemnoty!
Aż mi się głupio zrobiło.
– Korporacja działa dla zysku, ciociu.
Ciotka, rezolutnie:
– I cóż, że dla zysku? Zapomniałeś, Karolku? Godzien jest robotnik swej zapłaty!
Niesamowite!, jak łatwo kobiety wyłączają się z rzeczywistości! Żyją we własnym świecie, nie było i nie będzie takiego świata – zbyt piękny, prysnąłby w lukier i cukier pod pierwszym promieniem słońca, pod pierwszym dotykiem chropowatych faktów. Z którymi my, mężczyźni, współżyjemy bezboleśnie od czasów Adama.
Uściski, noś flanele, nie zapomnij listów pisać, uściski, uściski, wreszcie wyszedłem, a ledwo wyszedłem, spadło na mnie na ulicy to kwaśne przeczucie: że mianowicie jestem oszustem, złodziejem, że skradłem cudzą tożsamość.
Kłamstwo zgnilizna prawdy, kłamstwo gangrena realu – roznosi wszędzie ten zapaszek śmierci, w każdym razie ja go wyczuwam, słodko wymiotną perfumę trupa. A moje przewrażliwienie nie wynika z delikatnej konstytucji moralnej; ja po prostu nie mogę znieść kłamstwa, odrzuca mnie, choruję od niego.
I teraz, chociaż sam nie kłamałem, to pozwalając im hodować w głowach fałsz o mnie, o moich wielkich koneksjach i intrygach europejskich, roznosiłem tę zarazę i sam dla siebie zaśmierdłem zimnym potem grobu.
I miałem wówczas nawet chwilę zawahania, zawieszenia w działaniu – jechać? nie jechać? – ja!, dla którego przepłynąć ocean to niewiele więcej niż przejść przez ulicę! A tu – jakbym szykował się nie na podróż w głąb Czarnego Kontynentu, lecz – do samego jądra Ziemi.





Przyglądaliście się wybrzeżu z pokładu statku, jak zostawia je za sobą, odpychając na dystans tajemnicy, przyglądaliście się, prawda?
„No chodź, chodź, zobacz, odkryj, przekonaj się sam, no!”
I znacie ten zew, szept, cichsze niż szept – milczące wyzwanie.
Zabrałem się na francuskim parowcu, który wlókł się tam od portu do portu, wzdłuż krawędzi dżungli: pasma zieleni tak masywnej i gęstej, że zdawała się niemal czarna. Pod nią – tylko biała linia rozperlonego przyboju. Oraz błękit morza rozmigotany stąd do nieskończoności.
Słońce – przepala zmysły.
Ziemia – dyszy i wypaca resztki geometrii.
Więc wleczemy się na tym parowcu, dżungla, dżungla, czerń, biel i błękit, tu i ówdzie przyprawione szarymi drobinami jakiejś osady starożytnej pod obwisłą flagą, dwa wieki i nadal ledwo rysa na fasadzie kontynentu, ale my musimy się zatrzymać w każdej najmniejszej dziurze, zatrzymujemy się, wysadzamy celników i wleczemy się dalej, dżungla, słońce, morze, na co tam celnicy, będą akcyzować chaszcze i dzikie zwierzęta, wysadzamy żołnierzy, na co tam żołnierze, będą bronić celników przed dzikimi zwierzętami, to znaczy ci, co nie potopili się w desancie, a czy naprawdę się potopili, kogo to obchodzi, słońce przepala zmysły i mózgi, dżungla, dżungla, czerń, biel i błękit, jakbyśmy się w ogóle nie posuwali naprzód, jakby to była ta sama stacja Tajemnicy, i ten sam dzień bez końca, nawet nazwy owych miejsc brzmiały niczym wyjęte z groszowego wodewilu, Bassum Większy, Małe Popo, zatrzymujemy się, wysadzamy, wleczemy dalej, czerń, biel i błękit – „No chodź, chodź, przekonaj się sam, no!”
Nauczyłem się nadstawiać uszu na odgłos przyboju jak na szept przyjaciela.
Jedyna rzecz naturalna, jedyna, w której kryło się z n a c z e n i e: słowa fali mlaszczącej o brzeg.
Sam między tymi ludźmi, z którymi nie miałem wiele wspólnego – pasażer, czyli człowiek w zawieszeniu, nic do roboty, nic do myślenia, przerwa w życiu między miejscem i miejscem – unosiłem się w czyśćcu bezsensu, w limbo ułudy.
Wtem – łódź od brzegu. Poselstwo z krainy rzeczywistości.
Wiosłują czarni. Wiosłują, pokrzykują, śpiewają, strumienie potu oliwią grafitową muskulaturę, twarze tężeją w maski groteski – widzicie? – mięśnie, kości, życie, wybuchowa energia ruchu: wszystko prawdziwe i naturalne jak ta piana przyboju. To było ich miejsce! To był ich świat! Nie potrzebowali usprawiedliwienia, że istnieją.
Z jaką ulgą człowiek tam na nich patrzył! Łódź pełna czarnych wioślarzy – i na moment świat wracał do kategorii prostych i namacalnych.
A potem znowu dżungla, dżungla, czerń, biel i błękit, zatrzymujemy się, wysadzamy żołnierzy, wleczemy się dalej, dżungla, słońce, morze – Pppuch!
Krążownik ostrzeliwuje las.
Francuzi urządzili tu sobie jedną ze swoich wojenek. Ani szałasu w zasięgu wzroku, ziemia, niebo, woda, jedna pustka, a oni z niepojętą zaciekłością bombardują wybrzeże.
Pppuch!
– sześciocalowe działa plują bladym ogniem, obłoczek dymu nad lufą, groszek pocisku na błękicie – i co? i jaki skutek? Żaden. Nic się nie zmieniło. Nic się nie zmieni. Nic tu nigdy się nie zmienia.
Obłęd? Obłęd. Ale strzelają dalej.
Wersja obowiązująca na parowcu: gdzieś poza zasięgiem wzroku znajduje się kryjówka „wroga”. Ten „wróg” to tubylcy. I mówią mi to z pełnym przekonaniem, absolutnie szczerze.
Pppuch!
Obłęd, obłęd. Marynarze na tym krążowniku cierpią gorączkę tropikalną, mrą trzech na dzień, przekazaliśmy im pocztę i powlekliśmy się dalej, dżungla, czerń, biel, błękit, jeszcze więcej dżungli, jeszcze bardziej wodewilowe nazwy portów-nieportów, gdzie tłoczą się w krematoryjnym zaduchu tancbudy handlu i śmierci, zagrzęzłe po dachy w rozemglonej nieskończoności, czerń, biel i błękit, bo z im bliższa spojrzeć, tym linie mniej ostre, kształty mniej kształtne, błękit ciemnieje, gęstnieje woda w ujściach rzek zamulona błotem wydalanym ze zgnilizny nienawistnej Natury, obsuwającej, obrywającej, osadzającej się na nas z brzegów dżungli, strumienie życia mieszają się ze strumieniami śmierci, i czym prędzej uchodzimy spod epileptycznych gałęzi mangrowców z powrotem w morze, dalej od fermentujących kurhanów przyrody, zanim i nas zatchnie bezsilna rozpacz nieskończonego cyklu narodzin i rozkładu, dalej wzdłuż brzegu-bełkotu, słowo nie przylega do miejsca, miejsce nie gości słowa, jest tylko niema procesja wrażeń i mętnych przeczuć, syzyfowe pielgrzymstwo po zagadkach zdumiewającego koszmaru.

– Czego to ludzie nie zrobią dla paru franków więcej!
Z taką to goryczną pogardą odprowadzał wzrokiem pozostawionych na brzegu ministerialnych urzędników ów młody Szwed, kapitan niepozornego morskiego parowca, który podrzucił mnie prawie trzydzieści mil w górę rzeki.
– Wyobraża pan sobie, co z nich wychodzi tam w głębi kraju?
– Cóż, przekonam się.
– A-a! Pan tam sam!
Przed dziobem parowca wyłania się skalisty klif, klif i kopce przekopanej ziemi, następnie zabudowania na wzgórzu, i kolejny kopiec, usypany z urobku z kamieniołomu, i widzimy ruch mrówczy wokół tych kopców: nagie czarne ciała.
– A może lepiej nie? Dopiero co podwiozłem człowieka – Szweda jak ja – powiesił się w drodze w górę rzeki.
– Powiesił! Dlaczego?
– Ba! Udar od słońca? Udar od tego kraju?
Młody, szczupły, jasnowłosy. Młody, zgorzkniały i łysiejący.
Zaprosił mnie na mostek jako kolegę po fachu. Nie pozwoli sobie jednak na odwrócenie uwagi od nurtu przed dziobem. Wpływamy w spokojne zakole; jest pomost, jest przystań.
Nad przeludnioną sceną chaotycznej demolki słońce eksploduje seriami, rozpuszczając rysy kraju w blasku niebiańskiej magnezji.
– Proszę, filia pańskiej Korporacji.
Trzy drewniane baraki na zboczu tego gruzowiska. Stacja.
– Podrzucę tam panu bagaż. Cztery sztuki, tak?
I głośniej, ażeby przekrzyczeć narastający hałas katarakt: – No to powodzenia!

Kocioł hipopotam zdechły i zapadły w wysokiej trawie, potem skarlały okaz wagonu towarowego, kołami do góry, a jedno już mu odgniło, potem przerdzewiałe szyny jak snop zboża sporyszowiałego, i kolejne egzemplarze rozkładającej się maszynerii, truchło za truchłem, jedno wielkie umieralisko żelaza. Obszedłem głazy i trzymając się ścieżki ku Stacji, wspinam się dalej.
Po lewej – cień zagajnika, jakieś ciemne formy wykluwają się z tego cienia. (Mrugam, ścieżka jest stroma, mrugam w słońcu).
Po prawej – zawyła syrena, czarni uciekają –
wybuch wstrząsa ziemią, ciężki, głuchy huk, a równocześnie nad klifem puf! obłoczek dymu – i tyle, i koniec. Skała stoi jak stała, ani rysy na jej ścianie.
Budują tu kolej. Klif bynajmniej nie blokuje im drogi, w ogóle nic im do klifu; wyżywają się tak bez celu i sensu, bo nic innego nie mają do roboty.
Brzęknęło za mną; obejrzałem się. Sześciu czarnych wspina się po stoku, jeden za drugim, stopa za stopą, brzęk brzęk, gdyż co do jednego w żelaznej obroży, a te obroże połączone są łańcuchem, i łańcuch się huśta i klekocze rytmicznie, brzęk brzęk, do ich kroków powolnych, a idą wyprostowani, z koszami ziemi na głowach, kosze się kołyszą, kołyszą się łachmany obwiązane wokół ich lędźwi, i za nimi luźne końcówki szmat, ich ogony, brzęk brzęk, i już widzę każde żebro wybijające im spod skóry i każdy staw jak węzeł żeglarski zaciśnięty na kościach. Brzęk.
I znowu detonacja na klifie, huk niczym salwa armat owego krążownika ostrzeliwującego dżunglę, ta sama złowroga symfonia tam i tu – ale cóż to za wrogowie! komu przyszłoby do głowy pasować ich na swoich wrogów! No to przechrzczono ich na „przestępców” – a, na przestępców mamy całą machinę prawa! I wynurzyła się z morza, pluje w nich ogniem i metalem, kolejna tajemnica, której nigdy nie przenikną.
Minęli mnie oddech w oddech, ani spojrzawszy, całkowicie zobojętniali na życie i świat, nieszczęśliwe dzikusy – oczy wbite w ścieżkę, nozdrza rozdęte i drżące, jeden miech śmierci pompuje ich wątłe piersi.
Za tą nagą surówką człowieczeństwa drepcze niemrawo produkt już skończony: jeden z przeprocesowanych, z awansowanych. W kurtce mundurowej (brakuje guzika), ze strzelbą w rękach – spostrzegł mnie i strzelba skacze mu do ramienia: bo kto ich tam wie, biały i biały, kto odróżni? Musiał podejść, przyjrzeć się. A wtedy: szczerzy się chuligańsko, błyska porozumiewawczymi spojrzeniami, wszak jesteśmy w dobrej komitywie, w serdecznej spółce, ja i on, czyż nie służymy tej samej sprawie? czyż nie nakręcają nas te same wysokie ideały?
Odstąpiłem ze ścieżki, żeby mi zeszli z oczu.
Nie sądźcie, że taki ze mnie wrażliwiec. Nieraz zdarzyło mi się odcisnąć krzywdę na bliźnim, co, nie wiecie? – jak człowiek prowadzi takie życie, to nie ma wyjścia, uderz pierwszy albo ciebie zatłuką, nie odmierzasz ciosów i kopniaków pęsetą sumienia, więc tak, przyznaję się: szatan pięści i noża, szatan chciwości, szatan żądzy palącej – widziałem ich, znam ja ich, tych szatanów: mocarnych! namiętnych! ognistookich!
Kuszą ludzi, zwodzą ludzi, pchają ludzi do złego – ale ludzi, kurwa, LUDZI!
A nie – to rozlazłe, pajacowe diablisko-pośmiewisko, szatan-szakal obleśnej padlinożerki i pomieszania zmysłów.
Stoję tam na zboczu i widzę go, widzę w oślepieniu wysokim Słońcem tego kraju. A spotkamy się dopiero tysiąc mil dalej, miesiące później – gdy ukąsi mnie podstępnie, jak podstępnie!, podstęp i zdrada jest jego krew.

Lepiej więc do drzew, w cień.
Idę tym zboczem, trawersując już w dół, i nagle – dziura. Nie kamieniołom, nie piaskowisko, po prostu dziura. Ktoś wykopał i zostawił. Dziura dla dziury – ale może takimi robotami wtrenowują tu przestępców do etyki pracy?
Idę dalej. I małom znowuż nie wpadł do szczeliny, bardziej rozcięcia w zboczu. Zajrzałem. Rury. Wrzucali tam rury sprowadzane setkami dla pociągnięcia drenażu pod Stacją. Wszystkie pogruchotane, bezmyślna orgia destrukcji.
W końcu, w końcu – cień drzew.
Wszedłem w ten cień i wszedłem w ostatni krąg piekieł.
Chwila, żeby wzrok mi się przyzwyczaił, a skoro się przyzwyczaił, widzę ich – Leżą siedzą kucają konają, ciemne kształty w ciemności – z ziemi, w ziemi, do ziemi przytuleni, wczepieni, wypływają z ciemności w półmrok – oblicza bólu, mięso rozpaczy – i z półmroku w ciemność – gdzie są już tylko czarnymi formami choroby i głodu – oni konają konają konają.
Zakontraktowani, przetransportowani, wdrożeni do procedur, zagubieni w dziwnościach obcościach, karmieni strawą niestrawną – więc chorują – więc maleje ich wydajność – więc
– niewydajni – nieprzydatni – mają prawo odpełznąć i spocząć. Tu spoczęli.
Teraz wolni. Zielonkawa ciemność przepływa swobodnie przez stworzenia utkane z powietrza, odcieleśnione, odmaterialnione, nieziemskie już.
Kolejny ładunek odpalono na klifie, przeszedł dreszcz po ziemi.
Bo praca wre! A tym tu ekspracownikom –
Opuściłem wzrok: to twarz, twarz wyłoniła się z ciemności pod moją dłonią – mężczyzny? chłopca? rozciągniętego bezwładnie wzdłuż pnia, sama czarna skóra i kości. Unoszą się powieki i ogromne oczy zapadnięte w czaszce-klatce spoglądają na mnie ślepo. Ostatnie przebłyski życia; gasło to życie pod moją dłonią.
Sięgnąłem do kieszeni i wręczyłem mu biszkopcik.
On bierze ten biszkopcik: wyciąga powoli ramię, rozwierają się palce, palce dotykają biszkopcika, palce się zamykają – Ma, ma biszkopcik.
Na jego czarnej szyi – biała wstążeczka.
Stoję tak sparaliżowany niemą grozą, gdy inna ciemna postać skroplona z powietrza i bólu dźwiga się na czworaki i na czworakach ciągnie ku rzece. Chłepcze wodę z dłoni. Potem siada tam sobie w słońcu. I siedzi, złożywszy w krzyż patyki piszczele, siedzi, póki głowa czarny baranek nie opadnie bezsilnie na pierś.
Jak Ziemia rozdziera przestrzeń w kosmicznym pędzie –
Są na rzece progi. Woda kaskaduje gromko po kamiennych kataraktach. Jej to głos wypełnia zagajnik. Nieprzerwany, niezmienny szum, bezsłowna tyrada absolutnego bezruchu. Gdy ani listek drgnie, ani serce wybije w ciemności – tylko żywioł wzburzony przemawia.
Jak Ziemia rozdziera przestrzeń w kosmicznym pędzie – mój Boże, gdybyście słyszeli ten ryk...

Następnie z migoczącego skwaru wyłania się biały fantom.
Już przy budynkach Stacji, zmiędzy tych budynków wyświetlił się w swej oślepiającej elegancji: bielutkie mankiety, wykrochmalony kołnierzyk, sportowa marynarka z alpaki, krawat nieskazitelny, spodnie bielsze od śniegu, a buty! – wyglansowane na połysk. Bez kapelusza, za to pod zielonym parasolem. Rozprzedziałkowane włosy lśniły od pomady.
Niesamowity gość. A jeszcze – z obsadką pióra zatkniętą za ucho.
Uścisnąwszy rękę dwunożnemu cudowi, dowiaduję się, że jest to nikt inny jak Główny Księgowy.
Całą biurokrację odprawiało się bowiem właśnie tam na Stacji.
– Och, wyszedłem na moment zaczerpnąć świeżego powietrza.
Jakby po prostu odstąpił od biurka w swoim kantorze w Londynie czy Brukseli.

Spędziłem na owej Stacji dziesięć dni, czekając czekając czekając – wieczność w przedpieklu rozkładu i nieładu. Przewalały się przez nie tabuny czarnych platfusów. W głąb, w ciemność pompowaliśmy tani dobrobyt cywilizacji, perkal, korale i druciane ozdoby; ciemność rewanżowała się sporadycznymi upustami drogocennej kości słoniowej.
A także martwymi, a także chorymi. Jeden agent poszkodowany w górze rzeki wylądował na pryczy w chacie Księgowego i do ciągłego brzęczenia wielkich much – te potwory nawet nie cięły, one kąsały – doszła tam fuga jęków, stęknięć i mamrotań majacznych.
Samą chatę zbito tak nieporządnie, że przez szczeliny między deskami słońce lało się od podłogi do sufitu i nie trzeba było nawet otwierać okiennic; Księgowy pracował przy świetle poszatkowanym w te pasy. Zgarbiony nad wysokim biurkiem. W swoim niepokalanym stroju jak kostiumie. Nawet się lekko perfumował, myślicie, że żartuję?
(– Skąd pan bierze codziennie świeżą bieliznę?
– Przysposobiłem tu kobietę. – Z rumieńcem wrodzonej skromności. – Nie było łatwo! Wprost odrzuca je od pracy.
Facet miał niekłamane osiągnięcia).
Przesiadywałem u Księgowego w obawie przed zainfekowaniem rozszalałym wokół chaosem. I to od Księgowego po raz pierwszy usłyszałem o – Spotka pan tam na pewno Kurtza.
– Kogo?
– Kurtza. – Co jakiś czas wstawał od biurka, rozruszać się. – Pierwszorzędny agent.
Nie zrobiło to na mnie większego wrażenia.
– A i osobowość nadzwyczajna – dorzuca.
Nadal nie przejętym.
– Kieruje Stacją w samym sercu kraju. Przysyła tyle kości słoniowej, co wszyscy inni agenci razem.
Zza krzywych desek chlusnęła wtem kaskada dźwięków gwałtownej tupaniny gadaniny krzątaniny. Przybyła karawana.
Księgowy podszedł do pryczy, pochylił się nad chorym.
– Przynajmniej on nie musi cierpieć tego harmideru.
– Co? – Poderwałem się. – Wyzionął!
– Nie, jeszcze nie.
(– A w cholerę z tym wszystkim! – niósł się lament głównego agenta ponad chórem przekrzykujących się tragarzy).
Księgowy wrócił za swoje biurko.
– Rachunkowość nie sprzyja miłości do dzikusów. Spróbuj pan prowadzić czyste księgi, kiedy wokoło to pandemonium. Znienawidzisz ich serdecznie.
Popadł oto w zadumę.
– Ale u mnie wszystko w idealnym porządku – pan to powie Kurtzowi.
– Dlaczego sam pan do niego nie napisze?
– Ci nasi kurierzy – a bo to przewidzisz, w czyje ręce trafi korespondencja – tam w Głównej Stacji?
Zadumany.
– Daleko zajdzie, daleko, o!, daleko.
Zapatrzony w przyszłość. (Miał lekki wytrzeszcz oczu).
– Zaraz go wezmą do Zarządu. Upatrzyli go sobie, Rada Europy, tam na szczytach, wie pan.
Z powrotem nachylił się nad wysokim blatem.
Harmider na zewnątrz ustał powoli. A i delikwent na pryczy zaprzestał wydawania odgłosów udręki.
– W tym klimacie i bez jego jęków i stęków trudno się skupić i ustrzec pomyłek.
Tylko muchy, muchy niestrudzenie brzęczały w wielkiej ciszy.
Przystaję jeszcze na moment w progu. Jeden agent już spisany na straty; drugi – manekin krawiecki usadowiony na wysokim stołku, siedzi i rachuje rachuje rachuje, precyzując skończoną precyzję. A przecież nie mogę go nie podziwiać. W krainie deprawacji i abnegacji tak wytrwale utrzymywać pozory – zaiste, kręgosłup z żelaza, wola pancerna.
Jego kołnierzyki wykrochmalone i wyprasowane koszule stanowiły niewątpliwy objaw siły charakteru.
W progu. Muchy, manekin, milczenie malaryka, i zieleniące się spokojnie, piętnaście metrów poniżej, korony drzew zagajnika umieralni.
Następnego dnia opuściłem Stację.





Rozbijamy obóz – gotujemy – śpimy – zwijamy obóz – maszerujemy. Tak przez dwieście mil, w pochodzie sześćdziesięciu mężczyzn.
I o czym tu właściwie mówić? Pusty kraj, puste niebo, ani żywej duszy, ani szałasu choćby, wielka cisza, wielka samotność.
Wszyscy pouciekali dawno temu. Gdyby nawiedzona banda czarnych, uzbrojonych po zęby w najstraszliwsze narzędzia mordu, zaczęła wtem grasować nam po drogach od przedmieść do rogatek i wyłapywać boguduchawinnych obywateli, żeby dźwigali za czarnych ciężary, też by się okolica wyludniła piorunem.
Więc cisza, wielka cisza. W tych opuszczonych wioskach, w tych ruinach domostw z trawy, zresztą co to za ruina, okruchy dziecinnej zabawki.
Ale trawa wszędzie, morze trawy, splątanej, zszuszonej, schwaszczonej, a w niej – ścieżki wydeptane labiryntowo; a jak nie trawa, to głazy, wzgórza, skały rozpalone aż powietrze tańczy – i tak dzień po dniu.
Rozbijamy obóz – gotujemy – śpimy – zwijamy obóz – maszerujemy.
Od czasu do czasu trup tragarza: w tej trawie strzelistej spoczął i się nie podniósł; jeszcze jego kij, jeszcze bukłak suchy jak pieprz, zadzierzgnięta na trupie uprząż tragarza.
Albo: niedopity biały obozujący na ścieżce, w obstawie tyczkowatych Zanzibarczyków. Z miejsca zaprasza na kielicha.
A cóż on tu porabia?
– Drogi naprawiam.
Jakie drogi? Jakie naprawy? Co prawda trzy mile dalej małom się nie przewrócił na zwłokach podtatusiałego Murzyna z przestrzelonym czołem, leżał na ścieżce, może to właśnie był początek jakiegoś programu renowacji sieci transportu lądowego.
Rozbijamy obóz – gotujemy – śpimy –
Wśród nocnej ciszy – bębny.
Bbbrummm, drżenie idzie po skórze i drżenie po ciemności, skądś z dali niewidzialnej, dźwięk-dreszcz, dziwny, hipnotyczny, obłąkany, bbbrummm, przepływa po tobie, ogarnia cię, zaprasza – do czego? A czy dzicy ochrzczeni tymi bębnami rozumieliby w kraju krzyża mowę dzwonów kościelnych?
Zwijamy obóz – maszerujemy –
(sto dwadzieścia bosych stóp za moimi stopami)
– rozbijamy obóz – gotujemy – śpimy – maszerujemy –
(sześćdziesiąt grzbietów ugiętych pod półtorej tony bagażu)
– śpimy –
(w ciszy, w wielkiej ciszy)
– i o czym ja tu właściwie...?
Miałem zasię towarzysza podróży, białego, w sumie w porządku gość, tylko że ciut spasiony. Nabrał on irytującego nawyku zemdleń pod udarem słonecznym w co odleglejszych od cienia i wody rejonach rozpalonego krajobrazu, i co było robić, stałem jak głupi, osłaniając go od słońca własną kurtką jak parasolem, póki się nie ocknął.
Po cóż się on w ogóle tu wyprawił?
– Jak to po co? Dla kasy!
Po czym dostał gorączki i przyszło taszczyć go w hamaku zawieszonym pod drągiem. Chłop ważył ponad sto kilo, wyobrażacie sobie, co ja miałem z tragarzami. Wydziwiali jazgotali uciekali, i to razem z bagażem, no bunt na okręcie. Więc staję przed nimi wieczorem, sześćdziesiąt par oczu śledzi najmniejszy mój gest i grymas niczym znaki tajemnego rytuału, i wygłaszam natchnioną przemowę, po angielsku, rzecz jasna, ale z gestami, z mimiką, wszystko pojęli, następnego ranka bez najmniejszego problemu wyprawiłem hamak przodem.
Godzinę później: hamak wywalony w krzaki, w krzakach również mój towarzysz wagi ciężkiej, w gorączce, jęczy kwiczy ryczy, cały we krwi, dostał drągiem w nos, masakra. Powinienem kogoś zabić, dlaczego nikogo nie zabijam, rozumie się, że należy kogoś zabić.
Ale wszyscy uciekli.
„Bardzo by nauka zyskała, gdyby udało się przeprowadzić studia zmian umysłowych zachodzących tam na miejscu”.
Stopniowo stawałem się dla nauki wprost bezcenny.

Dnia piętnastego ponownie ujrzeliśmy rzekę, i jeszcze przed południem przekuśtykałem przez bramę Głównej Stacji.
Jeden rzut oka i wiedziałeś, żeś znalazł się w królestwie szatana rozlazłego i nierobotnego, w stolicy nierządu. Nawet ta brama – żadna brama: dziura w zawale błota. Błoto i trzcina błotem zlepiana, takie tu mają fortyfikacje. Pomiędzy pijaną architekturą snują się biali mężczyźni z długimi laskami ślepców pasterzy pielgrzymów.
Jeden z nich, zapalczywy kurdupel baryłka z cygańskimi wąsiskami, ledwom się przedstawił, zalał mnie litanią barokowych dygresji, by na koniec
– Kiedy wasz parowiec spoczywa na dnie rzeki.
– Co? – Grom z jasnego nieba. – Zaraz! Kiedy? jak? czemu? Przecież...!
– Och, wszystko jest w najdoskonalszym porządku. Menadżer osobiście się pofatygował. I ogólnie, powiadam, wzorowa postawa obywatelska, wzo-ro-wa!
I cóż po kapitanie bez statku? Piramidalny absurd całej tej imprezy obezwładniał.
Wszelako wąsacz baryłka
– Musi pan bezzwłocznie stawić się u Menadżera! Menadżer czeka!

Menadżer... to dopiero osobliwa historia.
– Kto tu przyjeżdża na zarobek, lepiej, żeby nie miał żadnych wnętrzności.
On nie miał. Nigdy nie chorował – i to go wyniosło aż do stanowiska Menadżera Głównej Stacji.
Wokół same chodzące ruiny zdrowia, a on jeden pan na własnym organizmie. Trzeba przyznać, jest to rodzaj udzielnej władzy.
– Długoś się pan wlókł. – Nawet nie poprosił mnie, żebym usiadł, a miałem w nogach dwadzieścia mil, tylko od razu z pretensjami. – Nie mogłem czekać, musiałem wreszcie zluzować tam ekipy, wie pan, ile było tych opóźnień?, że już nie wiadomo, kto umarł, kto jeszcze żyje, jak żyje –
Nie wytrzymali i dwa dni wcześniej porwali się na sprint w górę rzeki, pod jakimś samozwańczym kapitanem, któremu wystarczyły niecałe trzy godziny, żeby wpakować krypę na kamienistą mieliznę; kamienie rozpruły dno mojego parowca i tak to zatonął pod południowym brzegiem.
– Ale –
Nie słucha mnie; bawi się woskiem do pieczęci, ugrzęzłszy w ponurych wizjach.
– Sytuacja jest krytyczna, krytyczna.
Człowiek bez wnętrzności. W środku – pustka. Żadnej oryginalnej myśli. Zero charyzmy. Średniego wzrostu, przeciętnej budowy, nijakich rysów, manier pospolitych. Ani się go boją, ani szanują; są mu posłuszni, tyle.
Co go właściwie nakręca? Nie wiadomo. Nie da się go zatem kontrolować. Ani razu się nie zdradził, nie odkrył. Być może nie ma nic do odkrycia, być może w środku rzeczywiście jest tylko ciemność.
Wzdrygacie się na myśl. Bo jeżeli we wnętrzu nic... widzicie, tam i na zewnątrz nie mieliśmy niczego, co by człowieka hamowało i kontrolowało.
Mierny i nijaki – ale to! to jedno czyni go wielkim.
– Starałem się najszybciej, jak to możliwe –
Nie słuchał mnie.
I ten uśmieszek, zimne spojrzenie niebieskich oczu plus uśmieszek migoczący na wargach. Powie coś, płaski banał, ale wystarczy, że nieco mocniej wyciśnie ten uśmiech na twarzy – i banał pęcznieje niezgłębialnymi znaczeniami.
Wytrącał człowieka z równowagi. To był jego talent! Sprawiał, że czułeś się n i e s w o j o.
– Chodzą pogłoski, że pan Kurtz zachorował i jego Stacja, bardzo ważna Stacja, jest zagrożona. Miejmy nadzieję, że to tylko pogłoski. Pan Kurtz –
Dwadzieścia mil w nogach, czort jebał pana Kurtza.
– Taa, słyszałem o nim na wybrzeżu.
– O!, więc i tam się o nim mówi. – To półgłosem do siebie. A potem znowu do mnie: – Najlepszy, najlepszy nasz człowiek! Absolutnie kluczowy dla operacji Korporacji! Pojmuje pan, jaki to dla mnie stres.
Zestresowany, złamał wreszcie ten wosk, trztk!, i w zdumieniu zamarł na chwilę z połówką cylindra w jednym i z połówką w drugim ręku; a potem od nowa:
– Ach, ten Kurtz! ten Kurtz! Niech pan powie, jak długo panu zajmie –
– A skąd ja to mogę wiedzieć? – Dwadzieścia mil, w brzuchu burczy, a ten z takimi pytaniami! – Nawet nie widziałem wraku. Dobrych kilka miesięcy.
– Kilka miesięcy. Mhm. Powiedzmy: miesiące trzy. Dobrze, tego będziemy się trzymać.
Wypadłem z jego glinianej chaty, klnąc pod nosem. Idiota! Pajac!
Potem wszystko odszczekałem. Trzy miesiące, dziewięćdziesiąt dni – oszacował czas naprawy parowca z inżynierską precyzją.





Pewnego wieczora pykam sobie spokojnie fajeczkę przy tym moim rozpatroszonym parowcu, aż tu nagle – magazyn staje w płomieniach.
Po prawdzie była to szopa z trawy, trzymali tam koraliki, bawełnę, perkal, zwoje tanich tkanin i stosy innego łatwopalnego badziewia. Więc ćmię fajeczkę i podziwiam pląsające wokół tego ognia cienie, pajacyki w papierowym teatrzyku, wymachujące łapkami, telepiące główkami, i jeden pajac odrywa się i biegnie ku rzece, blaszane wiaderko w łapie, nabiera wody do tego wiaderka, może i z ćwierć udało mu się nabrać, wąsaczowi baryłce, on to tak sapiąc
– Wzorowa postawa obywatelska! Wzo-ro-wa!
nabrał wody i pędzi gasić pożar dobrobytu, i wtedy co widzę? – wiaderko ma dziurę w dnie.
Mówię wam, nigdy nie spotkałem osobników do tego stopnia odklejonych od rzeczywistości. Bo tak wyglądało całe życie na Stacji. Plątali się po dziedzińcu w tę i we w tę, z tymi idiotycznymi kijami w rękach, pasterze pielgrzymi ślepcy, przeklinając kość słoniową, modląc się o kość słoniową, jedyny stały refren ich dnia: kość kość kość, aż człowiek zaczynał w tym podejrzewać ukryte znaczenia wyższe – gdy nie podejrzewał trądu ordynarnej chciwości przeżerającego ich mózgi na kompostowy debilizm.
Na co czekali? A mogli tak czekać w nieskończoność, wyćwiczyli się w czekaniu. Zabijali czas, intrygując i podkładając sobie świnie – tak samo pajacowo i nieporadnie. Odkleili się nawet od pretekstów, od pozorów pracy, od ideałów filantropii. Jednego tylko nie wypuszczą z ręki: przydziału na stację z procentem od kości słoniowej. Ale żeby rękę ubrudzić sobie robotą – co to, to nie! Tylko kość kość kość, tylko ta naga żądza w oczach.
Na czym to polega! Może wy mi wyjaśnicie. Niechby już jeden z drugim wziął i co ukradł, konia, powiedzmy, no dobrze, ukradł, wskoczył na siodło, odcwałował. Ale ci tylko chodzą naokoło i łypią na wędzidło, i mamroczą o uździe, i mierzą kobyłę wzrokiem – i ta kradzież niedokonana, ten przedwystępek jest stokroć cięższy do zniesienia, najświętszy by nie wytrzymał i skopał im dusze.
No co, co to jest? Oprócz głupoty i lenistwa.
Więc szopa oczywiście sfajczyła się na popiół muł. Tłuką teraz Murzyna, który ponoć zaprószył ten ogień; a wyje! niczym obdzierany ze skóry.
Podspacerowałem do pożogi z przeciwnej strony, zachodząc zza pleców parę komentatorów nocnego show.
– ...dla Kurtza?
– No dobrze, ogień nieszczęśliwy wypadek, ale czemu by nie wykorzystać okazji?
– Dobry wieczór szanownym panom.
– Widział pan kiedy coś podobnego, Marlow?, nie do wiary, nie do wiary.
To Menadżer. Pokręcił głową i odszedł; ten, co został, był to młody agent o orlim nosie i brodzie czesanej w widelec.
Facet, uważacie, robił za specjalistę od cegieł. Siedząc tam na Stacji od roku, nie sprokurował wszakże ani kawałka cegły. W ogóle nie było cegieł na Stacji. Co więc porabiał? To samo co wszyscy: czekał. Inni mieli go za ucho i oko Menadżera, którego to wrażenia bynajmniej nie osłabiała arystokratyczna wyniosłość, z jaką się do nich agent ceglomistrz odnosił.
Od słowa do słowa i zaprosił mnie do swojego pokoju w głównym budynku – aż się zdumiałem tej nagłej kordialności, nigdyśmy wcześniej nie rozmawiali. Lecz kierunek jego aluzji, zagadnięć i dopytań prędko mi wskazał prawdziwy cel i intencję.
Tymczasem – podziwiam zgromadzone przezeń sprzęty i trofea. Na glinianych ścianach – plecionki, lokalne rękodzieła.
– Piękną ma pan kolekcję. Assagaje, tarcze, noże, i jeszcze te długie włócznie –
A on na to wciąż o Korporacji, o moich przebojowych koneksjach w Mieście Grobów.
– I świece! Skąd pan bierze świece, tylko Menadżer ma tu świece.
A on znowu o europejskich finansach i polityce, bezwstydnie ciągnąc mnie za język, tylko czekając, aż coś mi się wymsknie; w poświacie podskakującego nerwowo płomienia ślepka migoczą mu cekinowo.
– A ten olej na desce?
Niewielki obraz, na którym kobieta z opaską na oczach, w królewskiej pozie i sukni, niesie zapaloną pochodnię. To jedyne światło w ciemnej głębi malunku, pochodnia, i jej blask zmienia twarz idącej w złowrogą maskę.
– Czyj to pędzel, nie wie pan?
Podszedł bliżej, przyświecając świeczką wetkniętą w butelkę po szampanie.
– Kurtza.
– Kurtz to namalował?
– Z rok temu. Czekając tu na transport.
– Cóż to za typ, ten Kurtz! Właściwie kim on jest?
– Szef Stacji w Sercu Kraju. – Uciekłszy wzrokiem.
– No to mi pan wyjaśnił! – Zaśmiałem się. – On szef stacji, pan ceglomistrz, nie mam więcej pytań.
Agent, po chwili milczenia:
– To geniusz. Anioł miłosierdzia, nauki i postępu, i tym podobnych plag. – I nagle niczym na teatralnej scenie: – Albowiem! wielka ta sprawa zawierzona nam przez Europę wymaga u steru boskiej inteligencji! bezgranicznego miłosierdzia! nieomylnej determinacji!
– Kto tak powiada?
– Wszyscy. Wszędzie. A potem – przybywa ON. Wybraniec! Dziś szef stacji, jutro asystent menadżera, pojutrze... a, sam pan wie najlepiej. Jedna banda! Dobroć & Miłość spółka z ograniczoną odpowiedzialnością.
– Co?
– Będzie się mi tu krygował! Myślał pan, że was nie rozpoznaję? tych nowszych modeli z Centrali?
Olśnienie. Ciotka! Cioteczka! Oraz cioteczki wpływowi znajomi. Ich to sprawka.
– A więc czyta pan poufną korespondencję Korporacji. – Powstrzymuję już śmiech. I dalejże, z pozerską surowością prokuratora: – Kurtz CEO już się tym zajmie! on się wami zajmie!
Puff, zdmuchnął świeczkę.

Wzeszedł Księżyc. Obłoczki pary dryfują w lunarnej poświacie, blade lampiony. To pielgrzymi nadal polewają pogorzelisko.
I tłuką, tłuką nieszczęsnego Murzyna.
– A się drze, bestyja! Co on się tak drze! – Wąsacz pękaty nie śpi, wąsacz czuwa. – Przykładna kara! Przy-kład-na! Inaczej wszystkich nas puszczą z dymem. – A spostrzegłszy agenta arystokratę: – Ha! I pan na nogach! Dyscyplina – koncentracja – ekscytacja – adrenalina!
Z maltretowanego Murzyna uchodziły już tylko westchnięcia niewładnego organizmu. Pajacowe figurki z cienia wywijały swoimi kijkami. Nie wytrzymałem, skręciłem ku rzece.
Ku rzece, ku dżungli, ku ciszy.
Mój orlonosy kusiciel złożył się i spłaszczył w papierową wycinankę profilu Mefista, i jego głos także szybko sklęsł i zanikł w tle. Wszystko gaśnie, maleje, sztucznieje i odrealnia się w obliczu owego milczącego ogromu. Nachylony nad nami, otaczający nas – czeka w swej bezgranicznej cierpliwości, aż przeminie ta groteskowa inwazja – patrzy i czeka – TO, czego nie da się przemóc, czego nie da się dosięgnąć.
Jak Prawda. Jak Zło.
(– Przecież nie wyprawiliśmy się tu podziwiać Księżyc na niebie! Jasne, Kurtz jest talent wszechstronny i geniusz jeden na miliony, ale nawet geniuszowi łatwiej, gdy dobre narzędzia ma pod ręką. Dobre narzędzia, inteligentnych ludzi, panie Marlow! Toż produkowałbym im te cegły, gdyby nie trudności obiektywne. A tak – muszę sekretarzyć u Menadżera. Pan rozumie? Rozumie pan).
Błoto pierwszego stworzenia, zupa pierwotna, z której wyszło wszelkie życie, wtedy, u początku czasu – ona wydaje ten odór.
A w błocie spoczywa potężne truchło rzecznej bestii, mój parowiec, nieżywy, wywleczony na brzeg.
A ponad, i wokół, i przed, i za – czarna ściana dziewiczej dżungli, mur ichniej świątyni, wyższej od naszych bazylik.
I bezruch, i cisza, gdy TO spogląda na nas – z groźbą? z błaganiem? Czego chcemy? zbłądziliśmy tu? kto my?
(– Ani Boga, ani szatana – miałbym się lękać człowieka?
– Drogi panie, Bogi, szatany – kiedy mnie tylko nitów trzeba do szczęścia, garści nitów).
Ten wielki niemota nachylony nad nami –
Otóż są osoby, które wierzą w życie na Marsie. Znałem Szkota żaglomistrza, co ludzi na Marsie miał za oczywistą oczywistość. Jak tam żyją? Jak wyglądają? W końcu z siebie wydusi, że – chodzą na czworakach. A jak nie weźmiesz go absolutnie serio, będzie się z tobą bił o tego Marsa, facet po sześćdziesiątce.
(– Gdyby Kurtz znał sytuację, też domagałby się nitów.
– Ba!
– To pan, sekretarz, pan wypisuje listy z zamówieniami dla wybrzeża. Tam nity walają się naokoło jak orzechy, widziałem na własne oczy. Trzech tragarzy z zamówieniem – i nazajutrz statek gotów do rejsu.
– Ależ! Piszę, co mi dyktują!
– Inteligentne narzędzie dla Kurtza, tak? To znajdzie pan sposób, znajdzie).
Jest życie na Marsie i jest życie w tym ogromie ciemnym, głuchym, milczącym. Wypływa stamtąd kość słoniowa. Przychodzą raporty. Siedzi tam Kurtz.
Ale co n a p r a w d ę wydarza się za granicą ciemności... „Chodzą na czworakach”.
Bo brak nam rekwizytów wyobraźni. Nic, pustka, ciemność.
(– Stary hipopotam wychodzi tu nocą na brzeg i terroryzuje Stację. Strzelaliśmy. Zasadzaliśmy się. Polowaliśmy.
– I?
– Hipopotam jak zaczarowany. Nie da się go tknąć. Ale to tylko bestiom tak tu szczęści, nie ludziom – pojmujesz pan? – nie ludziom!)
I to milczenie kraju poza granicą wyobraźni – las duch lasu, dżungla potęga i tajemnica, życie ukryte, więc tym realniejsze – wchodziło ci w serce jak druga krew.
Nie mówi. Nie słyszy.
– Kto kogo. My TO – czy TO nas. Kto kogo, kto kogo.
Nie słyszy.
A wszystko zasrebrzył księżyc – trawę, blachy parowca, błoto stworzenia, zbity wał roślinności, rzekę lśniącą migotliwie w bezdźwięcznym rozlewie – księżyc wszystko.
I ludzie na Marsie, i Kurtz tam w ciemności – istnieli wyłącznie jako słowa, opowieść. Bo opowiem wam tu Kurtza – i co zobaczycie? Opowiadam wam sen o śnie.
Ale żadna opowieść nie przekaże samego WRAŻENIA snu, jak i żadna relacja z uczty nie odda smaku potraw. Nie czujecie tego oplotu niemożliwego, niespodziewanego, oszałamiającego – jak oszałamiającego! Już by was ogłupiło i zuroczyło, już by porwało – że próżno szarpać się, rzucać, buntować przeciwko uprowadzeniu w groteskowe cudowności, bo to!, to jest owa złota żywica snów; sen zatopiłby was całych w magicznym bursztynie nie-do-wiary.
Tak i żadna opowieść nie odda WRAŻENIA życia w cudzym życiu, w jego prawdach, sensach, subtelnościach, w doświadczeniu cudzej egzystencji. To niemożliwe.
I ja nie przeżyję wam życia Kurtza. Kurtz był dla mnie słowo.
Nie widziałem człowieka za słowem – jak i wy nie widzicie.
Widzicie? Nie widzicie.
Nic nie widzicie.

Nie widzimy.
Ciemność tak głęboka, że nie widzimy siebie nawzajem.
Czy inni słuchają? Czy posnęli?
Ja słucham, nie widzę, słucham głosu Marlowa, bo Marlow to już tylko głos, ciemność to tak głęboka.
Słucham z nadzieją na słowo zdanie wskazówkę – co takiego jest w tej opowieści, że przenosi mnie poza mnie? że czuję się n i e s w o j o?

Wy i tak widzicie więcej – widzicie mnie, opowiadającego.

Opowieści, która sama jest z głosu i niczego więcej, nie widzimy Marlowa, nie. Kto to mówi? Mówi rzeka; mówi ciężkie powietrze nocy; mówi ciemność.

Tak śnimy i tak żyjemy – samotnie.





Pokład parowca dźwięczy głucho pod moimi stopami. Kupa roboty z tą krypą, praca praca praca, jakbyśmy zostali dla siebie stworzeni, a w istocie stwarzamy się nawzajem, ja i mój parowiec.
Jego pokład płaska szkuta, z poprawką na dwie budy z drewna tekowego: z oknami, drzwiami.
Kocioł – na dziobie. Maszyneria – na rufie.
Nad wszystkim – dach jak baldachim zawieszony na palikach.
Przez dach przebija komin, a tuż przed kominem sklecono z cienkich desek budkę pilota – z szerokim wejściem (zawsze na oścież otwartym), z oknami z okiennicami po obu stronach (zawsze na oścież).
Mam w niej koję, stolik, dwa krzesełka i koło sterowe. W kącie – naładowany karabin marki Martini-Henry.
Dnie spędzałem przycupnięty na dziobowej krawędzi dachu jak na grzędzie; noce – na tej koi.
Kupa roboty, a ja nie lubię pracować. Kto lubi? Lubię to, co praca robi z człowiekiem, co z człowieka wydobywa. Pozwala mu poczuć prawdę o nim samym. Pracujesz, to znaczy zmagasz się z rzeczywistością, i tak real odpowiada na real, a ta odpowiedź jest czymś innym niż widowisko, jakie wystawiasz przed światem od rana do wieczora: co inni ludzie widzą, gdy patrzą na ciebie, widzą, ale nie rozumieją. Praca zaś to prawda.
Weźcie na przykład mojego kotlarza. Patrzysz i widzisz kościstego chudzielca z oczami lornetami, o cerze pożółkłej ze zgryzoty, wyłysiałego na glacę, co nadrobił w dolnych partiach twarzy, wyhodowawszy brodę po pas. Mój kotlarz jest wdowiec z sześciorgiem dzieciąt do wykarmienia, mój kotlarz jest miłośnik i znawca gołębi pocztowych. O gołębiach potrafi godzinami. O gołębiach i dzieciach. Wieczorami dojrzysz go, przykucniętego na brzegu rzeki, piorącego czule białą serwetę. Albo już samą tę schnącą serwetę chorągiew, powiewającą na gałęzi.
Jego praca teraz to czołgać się w mule pod dnem parowca. A żeby ustrzec brodę przed zamuleniem, zbiera ją i wiąże w tej serwecie, którą wpierw zawiesza sobie na uszach; serweta ma pętle na uszy.
Jako że wolałem kumplować się z mechanikami, ludem pogardzanym przez wyniosłe pielgrzymstwo, zaszedłem podzielić się dobrą nowiną na parowiec. I zastałem kotlarza siedzącego na brzegu rufy, majtającego nogami ponad rzeką mułem ciemnością.
Zachodzę (pokład dzwon pod moimi stopami) i łup kotlarza w plecy
– Nity będą, nity!
aż podskoczył.
– Nie? Nity?
– Nity!
– Nity?
– Nity.
– Nity, mój Boże, nity!
– Nity, nity.
– No nie, naprawdę? nity?
– Ano nity.
– Nity! Nity!
Wykrzykujemy, podskakujemy, tańczymy, a statek huczy pod nami żelazny bęben i budzi się ledwo co ułożona do snu noc, hipopotam Księżyc ostrzy swą poświatę na zębach prehistorycznej przyrody, a milionletnie ichtiozaury prychają i pluskają w ciepłym rozlewisku nieskończonego mroku.
W rozświetlonym prostokącie drzwi chaty Menadżera zamajaczyła postać cień. Nawet pielgrzymi wypełzli ze swoich lepianek podziwiać duet roztańczonych wariatów.
– Nity będą, nity!

Żadnych nitów.
Zapomnijcie o nitach, zamiast nitów przybyła – Ekspedycja Eksploracyjna Eldorado.
Spadła na Stację niczym zaraza okupacja dopust, falami, narastająco, tydzień, drugi, trzeci, tak w sumie fal pięć, a każda zapowiadana obrazem białego jeźdźca na ośle, w świeżutkich ciuchach (od razu zawiść błyska w oczach pielgrzymów), kłaniającego się pańsko z wysokości siodła, podczas gdy za nim tupta smętnie rozeźlona kompania splatfusiałych czarnuchów; i każda fala rozbiła się na koniec pośrodku dziedzińca Stacji sztormowymi bałwanami pudeł paczek skrzyń worków zwojów, ze sprzętami, z namiotami, z prowiantem, karuzelą dóbr wszelakich, że stałeś i gapiłeś się ogłuszony kumulacją tajemnicy, albowiem tak bezmyślnego pomieszania i zmaltretowania kolorowej obfitości towarów zerwanych prosto z półek spodziewałbyś się raczej na finisz bezczelnego rajdu rabunkowego po butikach i salonach Europy.
Tajemnica zamykała usta eksploratorów. Wystarczyło wszelako, żeby je otworzyli, a rozbrzmiewała prawda niecnego łupiestwa: oto ich zuchwalstwo weekendowe, oto kasynowa żądza pieniądza, oto i sadyzm niedorosłych dręczycieli kociąt i szczeniąt. Biznesplany? Strategie? Refleksje? Powyrywać z trupa złote zęby i wziąć nogi za pas, taka była głębia ich refleksji moralnej.
Ktokolwiek zasponsorował tę Krucjatę Czystych Serc, tu jej frontmanem był wujo Menadżera. Tylko z nim rozmawiał, a rozmawiali dzień noc zmierzch poranek, para knujek nierozłączek, wujo tłusty bandzioch na ptasich nóżkach, morda przebiegłego świniobija, Menadżer pustka rysopisu plus lancetowy błękit oczu, i tak spacerują w karykaturalnej parze, południe północ świt wieczór, i los zdarzył, że owego wieczora podrzemuję sobie na pokładzie parowca, to przypływając, to od jawy odpływając – aż tu jakby mi wprost do ucha
– ...w końcu jestem tym menadżerem czy nie?!
– Jesteś, jesteś.
– Ja baranek do rany przyłóż, ale żeby tak sobie mną rozkazywali...!
– Ano, kwas.
– Pojmujesz, wymyślił sobie, że dopiero tam pokaże, na co go stać, i napisał do Kadr o delegację – no a ja – co? – tańczę, jak zagrają. Co za wejścia musi mieć! Skóra cierpnie.
Śpię nie śpię, ale – ciało w spoczynku. Nity... zapomnijcie, sam właściwie zapomniałem. Ile można. Nity i nity. Pies im łebki lizał. Śpię nie śpię, głosy Menadżera i jego wuja przybliżają się i oddalają, i ja przypływam i odpływam i przypływam
– ...rządzi pogodą...
– ...przez jednego człowieka...
– ...dla Rady Nadzorczej...
– ...mają już na haczyku...
odpływam
przypływam
– ...załatwi go ten kraj cholerny, i po kłopocie.
– Myślisz?
– W tym klimacie...! Bo sam jeden tam został, nie?
– Miał pomagiera. Ale wykopał go już z rok temu. „Odprawcie tę ofiarę losu i nie przysyłajcie następnych. Sam lepiej sobie poradzę niż z pomocą odrzutów z Korporacji”. Z takim memo mniej więcej. Wyobrażasz sobie?
– Co za buc.
odpływam
przypływam
– ...nic, nic więcej?
– Kość słoniową.
– O?
– Góry kości. Jakość! – pierwsza klasa. Szlag mnie trafi.
– Tylko kość?
– I faktury na kość. Skurwiel.
odpływam
przypływam
– ...udało tu przetransportować, ę?
– Łodziami. Całą flotyllą. Został mu taki pół-Anglik kancelista złajdaczony, więc wtedy to z nim jeszcze.
– Czyli jednak wrócił!
– Wypłynęli wszyscy razem, chciał wrócić, chciał, nic mu tam nie zostało na handel, gołe ściany.
– No to co się stało?
– Diabli wiedzą. Zrobili już trzysta mil rzeką i nagle coś mu się odwidziało.
– Zawrócił?
– W małej dłubance, z czterema wioślarzami.
– Serio?
– Przecież mówię: wariat.
odpływam, odpłynąłem, płynę, ja on
samotny biały człowiek w uścisku gorącej nocy, śniący o Europie, marzący o powrocie do domu, wypatrujący stamtąd zysków chwały awansu, wszystko to go czeka w Centrali Korporacji, w dole rzeki, za morzem, i już płynie, już ku nim zmierza, już ma je na wyciągnięcie ręki, i wtedy – COŚ – wtedy – CIEMNOŚĆ – że odwracam się plecami do domu ojczyzny rodziny honorów, odwracam się, moja twarz zwierciadło samotności, matecznik dziczy przyzywa, ja odpowiadam, jedna łódka wydrążony pień, cztery toporne wiosła w czarnych dłoniach, płynę z powrotem ku pustej Stacji, gdzie nikt nic mnie nie czeka, trzysta mil pod prąd czasu, dlaczego? Dlaczego?
– ...chory.
– A jednak.
– Ponoć się wykurował. Nie do końca.
– Może...
– ...doktora...
– ...wojskowych...
– ...samemu...
– ...tylko te dziwaczne...
– ...miesięcy...
– ...nikogo...
– ...on...
Rozmawiają o Kurtzu, to oczywiste.
Kurtz wówczas jeszcze niespecjalnie mnie zajmował. Ciekaw byłem tylko, czy w ogóle możliwe jest, by do steru Korporacji dorwał się tu człowiek wierny absolutom dobra i zła, i cóż by wtedy począł.
A jednak to wtedy, jak w przebłysku, po raz pierwszy ujrzałem zarys postaci Kurtza, obraz człowieka pod słowami o człowieku.
Odpłynąłem, przypływam
– Nikogo, tylko ten pasożyt skaranie boskie, ten z włóczęgowych szabrowników kości.
– Na jego terenie?
– Prawda? Nie ma temu końca, są jak szarańcza. Powiesić sukinsyna dla przykładu, może to ich nauczy.
– Powiesić!
– A co!
– To właśnie usiłuję wbić ci do łba. W tym kraju, w tym kraju – możesz WSZYSTKO. Kto ci zabroni? Masz zdrowie na klimat, to przetrzymasz każdego. Zagrożenie nie pochodzi stąd. Zagrożenie pochodzi z Europy. Ale Europą ja już...
odpływam
przypływam
– ...że się spóźniają. Nie moja!
– Mimo wszystko. Głupia sprawa.
– Żeby przynajmniej darował sobie te poronione kazania! „A każda Stacja latarnia Postępu na drodze do przyszłości Humanizmu!” Można się porzygać. I ten pajac chce wejść w menadżment! No to po prostu –
Nie odpłynąłem, to on zatchnął się w spazmie świętego oburzenia.
Unoszę głowę – stoją tuż pod burtą. Mógłbym im napluć na kapelusze.
Tsztuk, tsztuk, Menadżer prztyka gałązką o udo. Wujo zbójo mierzy go wzrokiem doświadczonego anatoma brojlerów i tuczników.
– Ale z tobą wszystko w porządku, ę?
– Co? Nie, jak ręką odjął, od powrotu ani cienia gorączki. Za to reszta! hekatomba! zdychają tak prędko, że nie nadążam ich wyprawiać – coś niesamowitego!
– Ano widzisz. Zaufaj TEMU! Wystarczy, powiadam ci. Zaufaj TEMU!
Czemu niby? Unoszę głowę. Nic. Dźwigam się wyżej – oto wuj swą łapą łopatą wygarnia spod zasłonecznionej powierzchni rzeki lasu ziemi czarny negatyw życia, wygarnia, przyzywa, przyciąga – on obleśny kapłan rzeźnik – wymacuje ukryte pod zieloną skórą muskuły zła, wykrawając z TEGO mięsistą ciemność serca.
A jest w swym geście tak przekonujący i pewny siebie, że aż spodziewam się jakiejś odpowiedzi z dżungli, TO musi przecież zareagować, musi dopełnić rytuał –
Nie. Wyniosły bezruch, smocza cierpliwość, cisza bestialska – TO przeczeka nas wszystkich, przeczeka całą tę obłąkaną inwazję.
– O cholera.
Musieli mnie usłyszeć, wyczuć, dostrzec poruszenie.
I zgodnie teraz udając, że nie istnieję, odwracają się i oddalają ku Stacji.
Słońce klei się do ziemi, światło jest przeciwko nim. Nachyleni w przód, prą w nie byczo ramię w ramię, orząc za sobą trawiasty stok cieniem krótszym i cieniem dłuższym. Lecz ani źdźbło pęknie pod śmiechu wartym radłem ich cywilizacji.

Parę dni i Ekspedycja Eldorado weszła w dżunglę, a dżungla cierpliwa przyjęła ją, jak morze przyjmuje nieproszonych misjonarzy do ciemnych głębin.
Zdążyłem się już podekscytować rychłym spotkaniem z Kurtzem. Miały wszakże minąć jeszcze dwa miesiące, nim ujrzeliśmy Stację w Sercu Kraju.
Później, później dotarły do nas wieści, że z Ekspedycji nie uszedł z życiem żaden osioł muł koń. O niżej wycenianych zwierzętach historia milczy.
Wszystkich nas spotkał tam los, na jaki zasłużyliśmy...





W górę rzeki zatem, do źródeł czasu.
Tam, ku zaraniu świata, gdzie kłębi się i pieni zielone życie, gdzie królestwo drzew niebosiężnych.
I wielka cisza.
Dżungla jak mur.
Rzeka. Czas.
Samo powietrze – spowolnione, ciężkie, gęste.
Na piaszczystych brzegach wygrzewają się w słońcu hipopotamy i aligatory.
I nawet ten blask słoneczny wyzbyty jest radości.
Rzeka, czas, leniwe wody masujące podbrzusza zarośniętych wysepek, gubisz się między nimi, obijasz się od mielizny do mielizny, usiłując znaleźć przesmyk, czysty nurt, kierunek, zgubiłeś się, rzeka czas czar oderwał cię od pamięci, od przeszłości, od życia, miałeś jakieś życie? była jakaś przeszłość? Zdarza się, że napłynie z powrotem, ale inna, inna przeszłość, inne życie – gdy najmniej się spodziewasz, zalewa cię ta pamięć sen i rozglądasz się w zdumieniu, wybudzony w dziwacznym świecie rozbuchanej roślinności, wody, ciszy. Taka jest twoja rzeczywistość. A wszystko inne – gorączkowy koszmar.
Życie jak stojąca woda.
Cisza i bezruch, lecz nie jest to bynajmniej znak pokoju. Czujesz wiesz widzisz: TO pochyla się nad tobą, TO patrzy na ciebie, TO pragnie zemsty. Potęga nieprzejednana, myśl nieprzenikniona.
Przywykłem. Nie zwracałem uwagi. Nie miałem czasu.
Hazardowałem się nieustannie o los parowca i życie pielgrzymów, codziennie rzucając w głowie kośćmi i zgadując: ten przesmyk czy tamten?, brzeg bliżej czy dalej?, a tam? dno bezpieczne czy zębate głazy pod powierzchnią wody? albo szpony zatopionych konarów, które rozprują mi łajbę jak pergamin, że potoniemy wszyscy? A przy tym trzeba przecież wciąż polować na drewno, by nakarmić maszynę pod parę nazajutrz.
Wierzcie mi, nie ma wtedy człowiek czasu przejmować się zawirowaniami na powierzchni świadomości, świadomość stygnie, rzeczywistość blaknie, cichnie prawda serca.
Ukryte jest wnętrze człowieka przed człowiekiem. I całe szczęście!
Niemniej – czuję wiem widzę: TO patrzy. TO obserwuje, jak małpki skaczą, pieski tańczą na dwóch łapach, myszy kręcą piruety, co? wy może nie? Skaczecie tańczycie kręcicie, i za co, za grosz marny. Tyle dostajemy za te nasze sztuczki cyrkowe, my małpy wytrenowane do perfekcji, miedziak za fikołki pocieszne i za to ukłucie w sercu. Ukłuło was, co? Ukłuło.
Ja też byłem cudnie zwinna małpka, że nie zatopiłem jednak tej krypy. Do dziś się dziwię. A było blisko! Nieraz zresztą grzęźliśmy w mule, podczas gdy kilkudziesięciu ludożerców taplało się wokół parowca, pchając go ciągnąc dźwigając.
Zamustrowaliśmy ich po drodze. Nie mam ja nic do ludożerców, ludożercy dobra siła robocza. Można na ludożercach polegać. Porządne chłopaki, na ich ludożerczy sposób.
No i nie pożerali się na naszych oczach. Zaopatrzyli się przezornie w mięso hipopotama. Jednakowoż mięso prędko im zgniło, tak że miałem odtąd smród Wielkiej Tajemnicy Dzikiej Przyrody pod samym nosem.
Siebie nie pożerali, ale dlaczego zatem nie zjedli nas – do dziś zachodzę w głowę.
Dlaczego nas nie zjedli?
Ich trzydziestu, nas pięciu, dlaczego? A nasza ludożerka były chłopy na schwał, o pięściach szybszych niż mózgach i sercach lwich. Nawet gdy już z głodu przywiędli i anemiczni lekko.
Nie znacie wy takiego głodu. Znacie? Nie znacie. Zatruwa czarnym jadem wszelką myśl. Torturuje ciało i ducha. Wyczerpuje do cna, wyjadł z ciebie całą siłę, nie masz siły walczyć o własną duszę, oddasz ją za byle ochłap – zaprawdę łatwiej znieść śmierć wielkiej miłości, powszechną niesławę i piekło sumienia aniżeli ciągłe wygłodzenie. Przykra to prawda, ale prawda.
Więc dlaczego nas nie zjedli? Że tak dobrze panowali nad sobą? Hieny ucztujące na padlinie słyną z większego opanowania. Że podpisali kontrakt? Ha! Istniał jakiś papierek z paragrafami parodiami. Ale czy w ogóle byli go świadomi?
Należeli do tamtego świata sprzed początków czasu, i same owe pojęcia – czas, kontrakt, opanowanie – nie miały dla nich sensu. My, istoty z końca historii, wydzielaliśmy im zapłatę z korporacyjną regularnością, zapłatą były zaś kawałki drutu miedzianego. Mogli sobie nawlec głód na ten drut i łowić na niego ryby. Bo nawet przehandlować drutu na prowiant nie było z kim gdzie jak, skoro wiosek w górze rzeki właściwie nie uświadczysz, a nawet jak się zdarzyła wioska, to z tubylcami chętnymi do wojny, nie handlu, a nawet jak ci tubylcy – to Menadżer wolał się nie zatrzymywać. Menadżer żywił się konserwami, jak wszyscy my biali.
Dlaczego nas nie zjedli? Nawet ten ich zapas zgniłego mięsa pielgrzymi wywalili za burtę w jednym ekscesie zbiorowej histerii. I skłaniałbym się uznać go za usprawiedliwioną samoobronę, spróbujcie oddychać zgniłym hipopotamem od rana do wieczora, i we śnie także, oddychać i śnić, i nie wywichnąć się przy tym z realu, nie da się.
A oni nas nie zjedli. Sam już nawet spoglądałem na pielgrzymów okiem masarza i, powiadam wam, apetycznie to się oni nie prezentowali. No i teraz wyobraźcie sobie stan mojego umysłu, że i taka myśl próżna go wówczas zaprzątała: ze mnie to smaczniejsze danie! na mnie to dopiero ślinka im pocieknie! ja mniam mniam!
Ludożercy też ludzie. Potrafiłem wejść w ich skórę, wejść w ich głód – śnić ich instynkty, marzenia, słabości – mierzyć się ze światem ludożerczych potrzeb i wyzwań. Dlaczego nas nie zjedzą? Przesąd? strach? niesmak? cierpliwość? honor może? Nieee, wiem, że nie. Głód pożera strach, głód wyczerpuje cierpliwość, głód nie zważa: smak niesmak. A przesądy honory moralności, pfch!, były i nie ma, jest tylko głód głód głód.
Potrafiłem w nich wniknąć.
W te dni, w te noce, jak sen, jak gorączka, zawsze na krawędzi gorączki, w przedświcie majaku, u progu choroby, tak mnie to podchodziło, tak ze mną igrało, od niechcenia, trącając łapą miękką (schowało pazury), człowieczka zabaweczkę – naści ociupinkę malarii, kapkę dengi, pieszczotę dreszczy – nie zjedli nas – prawdziwe ludożerstwo dopiero nas czekało.
A miałem też pod opieką egzemplarz już awansowany – kilka miesięcy tresury i zrobiliśmy z jednego dzikusa palacza. Palacza albo parodię palacza – tak jak parodią człowieka jest psina w portkach i czapce z piórkiem, drepcząca na tylnych łapach. No więc mój palacz umiał napalić w pionowym kotle, tylko że tak naprawdę nie palił w kotle: on karmił diabła rezydującego w tym żelaznym monstrum. Nie dziwota, że z tak trwożliwym przejęciem i w najwyższym wysiłku mózgownicy wślepiał się w szkiełka paromierza i wodomierza. Jeśli wąsy na tej okrągłej buźce potwora ułożą się tak, a na tamtej – owak, demon kotła rozwściekli się ogniście i ugasi swe pragnienie straszliwą pomstą na nas wszystkich.
Proszę: dobrze go wytresować – i jest z dzikusa pożytek.
Nie był więc palaczem – był sługą potężnej czarnej magii, żywiołu zbawczej wiedzy. Spiłował sobie zęby. Na wełnistym gobelinie czaszki powycinał hipnotyzujące szlaczki. Obwiązał wokół bicepsa szmaciany urok. Dolną wargę przekłuł na wylot kawałkiem oszlifowanej kości. Sprawił sobie też po trzy stylowe blizny na lewym prawym policzku. Doglądał humoru wskaźników i dokładał do ognia z taką pilnością i poświęceniem... widzicie, cała hydraulika z kotłem została już do tego stopnia zmaltretowana, że gdyby on nie wierzył szczerze w tego diabła... A wody były zdradliwe!
Za sternika miałem zaś rozregulowanego psychicznie silnorękiego bufona z wybrzeża, przyuczanego do steru jeszcze przez mojego poprzednika, a tyle go zdołał on nauczyć, że pod okiem białego szpanował przy kole luzem i fantazją, ale spuściłeś go z oka na minutę i uchodził zeń duch, a ster przejmowała maszyna, czyli rzeka, czyli los, a mój atletyczny pozer był jego szmaciana pacynka – podczas gdy sam on uważał się za najgenialniejszego żeglarza na świecie, stroił się w błękitne szaty do ziemi i pobrzękiwał miedzianymi kolczykami; takiego miałem sternika.
Wtem wyłania się z nadrzecznej zieleni kolejna stacja i biali na pokładzie – Menadżer, trzech czy czterech pielgrzymów z laskami – przeglądają się w twarzach białych z brzegu, którzy na nasz widok wyroili się tam z ruder prawie już strawionych przez tajemny żywioł kraju. Co za radość! Jaka niespodzianka! Jak się macie?
Dwa słowa tylko: „kość słoniowa”.
Został bowiem rzucony na nich urok, klątwa miejsca, nie mogli go opuścić, mijaliśmy ich, płynęliśmy dalej, stacja niknęła w tyle, „kość słoniowa”, „kość słoniowa”, aż i te dźwięki ucichły; klątwa jest zbyt silna, nie ujdą spod klątwy.
I znowu – wielka cisza. Znowu – dżungla jak mur, rzeka, czas, ciepła woda rozleniwiona w zakolach i rozlewach; wielka cisza i głuche bicie łopat koła parowca.

Przemierzamy Ziemię sprzed początków czasu, przemierzamy zaklęte ostępy obcej planety.
Drzewa drzewa drzewa miliony drzew, wielkie potężne niebosiężne – a my między korzeniami ich stóp, stateczek robaczek pełznący wzdłuż brzegu – dokąd? dokąd? Po należną dywidendę, odpowiedzieliby moi pielgrzymi. Ja – do Kurtza.
Rury w machinie parowej przeciekają, pełzniemy coraz wolniej, rzeka otwiera się przed nami i zamyka, dżungla to odsłania swe wnętrzności, to zaciska mięśnie, przeciągając się leniwie ponad krętym rozlewem, a my płyniemy w głąb i w głąb, do serca ciemności.
Gdzie cisza, gdzie wielka cisza. W nocy niekiedy zapulsują bębny za drzewami, puls popłynie w górę rzeki, zawibruje w powietrzu – tętno wojny? pieśń pokoju? modlitwa? – i zgaśnie o świcie.
W tej ciszy – niech trzaśnie jedna gałązka i już podskakujesz. Dopalają się ogniska, wszyscy śpią. Chłód przedświtu ścina świat.
A my – robaczek, robaczek pełznący ślepo naprzód.
Czujesz się właśnie taki mały, tak zagubiony, i słusznie, i dobrze, i pełzniesz dalej.
Podróżujemy przez noc sprzed zarania dziejów, któż ją pamięta, nikt, nie pozostały wspomnienia, ślady, relikty, nic. Znajdujemy się na nieziemskiej Ziemi.
Ale wtem za kolejnym zakrętem rzeki mignie zamęt trzcinowych ścian, spiczastych dachów z trawy, plątanina czarnych kończyn, klaszczących dłoni, tupiących stóp, rozkołysanych tułowi, oczu wywróconych białkami, pod nawisem ciężkiej, nieruchomej zieleni. A my suniemy wzdłuż brzegu tego czarnego szaleństwa, zjawy z innego czasu. Przeklinają nas tam? witają? czczą? Niby po czym mielibyśmy poznać? Jak zrozumieć?
Przyzwyczailiśmy się: potwór został schwytany, spętany, żyje w niewoli – podczas gdy to, to właśnie był potwór na wolności – zobacz! widzisz! – to rzecz nie z naszej Ziemi. A ci ludzie –
Och, żebyż można było rzec: „nie ludzie”!
Wgryzało się we mnie powoli, stopniowo – podejrzenie, że oni wcale nie są nieludzcy.
Skaczą wyją wirują krzywią twarze nie twarze – patrzysz, patrzysz i przechodzi cię dreszcz: to ty, odlegle, dziko, w jakimś zapomnianym odszczepie – ale także ty, ty. Istnieje pokrewieństwo! Ty i ten wrzask z krwi i mięśni i kości. Ty i ta ohyda.
Tak, ohyda! Ale zdobądź się na odwagę prawdy: coś w tobie drgnęło, zadźwięczała struna – na ten ich skowyt przerażająco szczery – i oto rodzi się nieśmiały domysł znaczenia – w tobie, tak odległym od ciemności nocy pradziejów, jak to tylko możliwe – jeszcze kropla dżungli, jeszcze kęs ciemności i z r o z u m i e s z ich.
Niby dlaczego nie? Cała rzecz rozgrywa się w umyśle, a umysł człowieka jest zdolny do wszystkiego – ponieważ umysł jest wszystko – umysł jest przeszłość, umysł jest przyszłość.
Wszystko w umyśle. Więc cóż takiego chcieli tam wyrazić? Radość, strach, smutek, oddanie, gniew, męstwo – pewnie i ono, nie zgadniemy, to bez znaczenia. Zedrzyj z człowieka kostium historii i zostanie naga prawda.
Dureń rozdziawi gębę i podda się strachom z banałów; w tym jego ratunek, bezpieczeństwo w ignorancji.
A ty, ty bądź mężczyzną!, stań i spójrz im w oczy!
Masz w sobie tę siłę?
Wszystko to, w co cię wtrenowano i do czego przyzwyczajono, spadnie z ciebie równie szybko jak ubranie, w które cię odziano. Nie zakryjesz się tak; nie zakłamiesz się tam.
Czego więc potrzebujesz? Wiary, ale! wiary opartej na rozumie.
Bo czy ten chór pandemonium jakoś nie trafiał i do mnie? Czy nie słyszałem w sobie tego głosu?
Słyszałem; lecz przecież ja także mam głos! Lepszy, gorszy, nie wiem, ale mój, mój!, i nie dam go uciszyć.
Co?, czy zszedłem na brzeg powyć i poskakać razem z nimi? Nie.
Że skrupuły i pozory? Mam je gdzieś. Po prostu nie było czasu, rury w machinie parowej przeciekały.

Pięćdziesiąt mil do Stacji w Sercu Kraju.
Wtem: chata w buszu.
Chata z trzciny, przed nią krzywy maszt oflagowany smętną szmatą oraz zgrabny stosik drewna.
Dobijamy do brzegu, podchodzimy. Na tym stosie rzuca się w oczy ułamek deski pokryty wyblakłymi bazgrołami ołówkiem, prawie już nieczytelnymi
DREWNO WASZE
SZYBCIEJ
UWAGA PRZY PODEJŚCIU
i podpis, ale on nieczytelny zupełnie, Kurtza?, nie Kurtza, dłuższy.
– Szybciej? Dokąd?
– W górę rzeki, naturalnie.
– Mówiłem, z uwagą trzeba, ostrożnie, mówiłem.
– Ale to dopiero od teraz, jakeśmy to przeczytali.
– Coś tam musi być mocno nie w porządku.
– Co?
– Idiota pisał takimi skrótami, że nie idzie się domyślić.
A dżungla milczenie, dżungla zaciśnięta pięść, miażdży zmysły, klinczuje wzrok.
Strzępy czerwonej zasłony drapią twarze, gdy wchodzimy do środka chaty. Śmietnisko po czyimś życiu, żył tu biały, ale pozostały tylko odpadki materii, stół jak pół stołu na dwóch nogach, kupa barachła i zgnilizny, masy kształty plamy w ciemności – sięgnąłem i podniosłem książkę.
Pozbawiona oprawy, zaczytana na tłustą miazgę, wszelako jakiś introligator improwizator zszył ją miłośnie bawełnianą nicią, że – delikatnie, cierpliwie, powoli, ale – byłem w stanie ją przekartkować. Praktyka morska – wprowadzenie autorstwa niejakiego Towera czy Towsona, oficera nawigatora Marynarki Jego Królewskiej Mości. Najnudniejsza lektura pod Słońcem, wytrzymałość takielunku, udźwig łańcuchów okrętowych, kąt zaczepów, i z tabelami, z wykresami, przypisami, a wszystko razem nieaktualne od pół wieku, sprawdziłem datę, więc nie dość, że nudne, to bezużyteczne, a jednak, a przecież – jak wam to wyjaśnić? – ta książka w ręku to była dla mnie kotwica prawdziwego świata. Z tą książką w ręku – powracałem do rzeczywistości. Pomimo dżungli, pomimo pielgrzymów – nabierałem znowu realności. I nie chodzi bynajmniej o temat, nie o żeglugę. Ale że oto istnieje świat rzetelnej Pracy, gdzie na każdą Tajemnicę mamy Metodę, z liczbami, z równaniami, z „tak” albo „nie” – pojmujecie? jaka potęga? jaki czar? A to jeszcze nie wszystko! Znalazłem w niej także odręczne notatki! Ktoś kaligrafował ołówkiem komentarze do tekstu na marginesach, i to – szyfrem! szyfrem! No wyobraźcie sobie człowieka: w tej chacie, w dzikiej ciemności bębnów i porykiwań bestii, przy pląsającym pogańsko płomieniu studiuje przeterminowane diagramy marynarki i z mnisim uporem kryptografuje swoje wnioski i pytania.
Wołają mnie, załadowali całe drewno, zapakowali się z powrotem na parowiec, Menadżer na mnie macha – dopiero oderwałem się od hipnotycznego realu książki.
Ale nie zostawiłem jej, wziąłem ze sobą, nie mógłbym zostawić, porzucić, zdradzić – jedynego mi teraz przyjaciela.

Osiem mil do Stacji w Sercu Kraju.
Cholerna krypa zaraz wyzionie ducha. Nurt jest silniejszy, ledwo pełzniemy, postęp ku Kurtzowi odmierzają mijane pnie, drzewo po drzewie. Menadżer dochodzi do wniosku, że nie zdążymy dotrzeć do celu przed zmierzchem, lepiej więc przenocować tu na rzece i podejść do Stacji w świetle dnia.
– Pamięta pan? „Uwaga przy podejściu”!
Nawigacja rzeczywiście stawała się niebezpieczna, miał rację, a jednak zirytowałem się nadzwyczajnie na to finalne opóźnienie. Na zdrowy rozum, jakie to miało znaczenie, po tylu miesiącach – jeden dzień wcześniej, jeden dzień później? A jednak. I jakie to miało znaczenie – porozmawiam z Kurtzem, nie porozmawiam, dotrzemy tam, nie dotrzemy, Menadżer ten, Menadżer inny, zrobię powiem zmilczę to czy tamto, żadne znaczenie, żadne. Osobliwość tego potwora kryła się w całości pod powierzchnią, dostrzegałem najwyżej mętny cień, zmarszczki na tafli.
Stoimy zatem w nurcie pośrodku między wysokimi brzegami jak ścianami wąwozu, kolejowymi nasypami, i tam dochodzi nas i nakrywa fala zmierzchu, Słońce jeszcze nie zapadło, ale bezszelestny zwiad cienia biegnie już przez dżunglę, a gdzie przebiegł, tam zamiera wszelki ruch, gasną oddechy i tętna, i ów gargantuiczny organizm tężeje wokół nas w jednolitą płaskorzeźbę pni korzeni konarów lian krzewów kwiatów liści trawy ziemi cieni, i nie jest to sen, my nie śnimy, to świat wszedł w trans.
Cisza, wielka cisza, taka cisza, że myślisz czujesz: ogłuchłem.
I wtedy, wtedy dopiero spada noc. Taka noc, że – oślepłem.

Trzecia nad ranem. Jakaś wielka ryba wyskoczyła ponad wodę, plusk salwa armatnia, mało serca ze mnie nie wyrwało.

Wschód Słońca. Zamurowani żywcem w białym masywie mgły, ciepłej, lepkiej, nieruchomej, oślepieni skondensowanym negatywem nocy. Stoimy.
Ósma. (Albo dziewiąta). Mgła się podnosi. Przez krótki moment widzimy jaskrawą dioramę świata: drzewa wyniosłe monumenty, zbitą twardo muskulaturę dżungli, gorejące ślepie Słońca łypiące z wysokości na wyjęte z czasu tableau – po czym z powrotem opadła kurtyna bieli.
Naraz mgła wydaje z siebie krzyk. Krzyk lament duszy opuszczonej przez ludzkość: narastający jęk tysięcy niewidzialnych gardeł rozwibrowany na strunach sinego oparu. Przełknięci głęboko w kleiste jelita mgły, ulegamy wściekłej perkusji akompaniującego lamentowi hałasu: krzyk jęk lament wwibrował się nam w ciała.
Aż wreszcie dookolny jazgot gaśnie na przeciągłym, solowym pisku. Zgasł – i dopiero wtedy możemy się poruszyć, wyłamać się z dziwnych i śmiesznych póz, w jakich nas krzyk przestrzelił.
– Chryste Panie, co oni, co im, co to znaczy –
Bo równie nagła i przewiercająca duszę cisza też jest nie do wytrzymania. Rzucili się do kabiny po broń, na chwiejnych nogach wytaczają się z powrotem na pokład, gotowi palić z winchesterów – w co?
Przecież nawet nasz parowiec rozpuszcza się tu w gładkiej białości. Krawędzie burt, relingi, no, może jeszcze da się wypatrzyć wąski margines wody wokół – ale reszty świata nie ma, zniknęła, rozmyła się bezdźwięcznie.
– Zaatakują? Zaatakują.
– W tej mgle – rzeźnia.
Biali – roztrzęsieni, wytrzeszczeni, wstrząśnięci.
Czarni – cisi, i zaciekawieni, i czujni.
A przecież tak samo nie był to ich kraj, opuścili ojczyste ziemie osiemset mil temu, w dole rzeki.
Ich wódz, barczysty młodzian z naoliwionymi włosami w misternych zaplotach, bardzo poważny i drapieżny w ornamentowanych granatowo szatach, stał u mego boku.
– No? co tam?
– Wacz ich!
– Dorwać? Dawać?
– Nam! Nam!
– Na co wam oni?
– Nam! Mniam! – Wpatrzony we mgłę w admiralskim zadumaniu, łokieć na relingu, przekrwione białka szeroko otwartych oczu.
Nasi biedni ludożercy głodowali co najmniej od miesiąca.
Tymczasem Menadżer:
– Nadzwyczaj poważna sytuacja, nadzwyczaj. Byłbym doprawdy niepocieszony, jeśliby Kurtza spotkało nieszczęście, podczas gdy my tutaj –
– Nie podejmę żadnego zbędnego ryzyka, niech pan sobie wybije z głowy.
– Niniejszym udzielam panu upoważnienia –
– Zapomnij.
– No cóż. Pan jest tu kapitanem.
Nawet w owym teatrze pozorów pozostawał absolutnie szczery. Panując nad pozorami panował nad sobą. A świetnie wiedział, że dalszy rejs w tych warunkach był niemożliwy. Dźwignę kotwicę z dna – i będziemy jak balon zerwany z uwięzi. Gdzie góra rzeki? gdzie dół? gdzie brzeg? lewy? prawy?
Dowiemy się, gdy się na nim roztrzaskamy.
Podnieść teraz kotwicę równałoby się samobójstwu.
– Zaatakują? Zaatakują?
Nie. Po pierwsze – mgła. Skoro my ich nie widzimy, to jak oni mieliby nas wypatrzyć? Odbiją od brzegu w swoich czółnach i pogubią się fatalnie.
Co prawda wpierw sądziłem, że sama dżungla jest mur lity i nikt się ku nam nie przedrze – podczas gdy dżungla ma tu oczy, dżungla widzi, dżungla słyszy, usłyszała nas.
Ale, po drugie – ten krzyk! Nagły, dziki, tak, lecz płynęła w nim też nuta szczerego smutku. Wyświetlił się im na negatywie ciemności zarys parowca i z jakiejś przyczyny rozpalił w nich bezbrzeżną żałość. To nie było wyznanie wrogości – to był wylew nadludzkiej namiętności.
Tak ekstremalne żałoby rzadko pchają nas do przemocy. Toniemy wówczas raczej w ciepłej apatii.
Potem okazało się, że miałem rację. Co wzięliśmy za uwerturę napaści, w istocie stanowiło desperacką próbę nawet nie obrony, lecz odstręczenia nas.
– Zaatakują! Zaatakują!
A żebyście widzieli naszych pielgrzymów! Stać w miejscu w tej mgle i czekać na szturm dzikich – uważali, że postradałem zmysły. Zaserwowałem im regularny wykład z taktyki i nawigacji; na nic. Uzbrojeni, wytrzeszczeni, naprężeni, rozedrgani – sterczą na wartach sygnałowych i wślepiają się w otchłań puszystej bawełny, bawełna zatyka zmysły, bawełna knebluje usta.
Zaiste, droga do tego Kurtza, pana na kości słoniowej i lesie tajemnic, jeżyła się tyloma absurdalnymi niebezpieczeństwami, niczym wyprawa po królewnę zaklętą w zamku wiecznego snu.

Mila i pół do Stacji w Sercu Kraju, dwie godziny po ustąpieniu mgły – wtedy się zaczęło.
Spod cienkiego naskórka wody przebija kręgosłup rzeki: przeciągły wielokropek płycizn punktujących środek nurtu. I przyszłoby mi znowu rzucać w głowie monetą: lewy półprąd? prawy? – ale pamiętałem, że Stacja Kurtza leży po zachodniej stronie, więc – zachód. I od razu widzę: nie będzie lekko; pomiędzy wysokim brzegiem a ławicą przesmyk pozostał tak wąski, że płyniemy całkiem nakryci zielonym cieniem dżungli, wychyla się tu ona pijacko nad rzekę, płyniemy pod skrzydłami drzew, pod szpalerowymi salutami żylastych konarów, rozgarniając dziobem pokładem kominem rzęsiste przewisy spochmurniałej roślinności, a im bliżej brzegu, tym większa głębia, tak wskazują odczyty sondujących dno tyczkami, więc pełzniemy już prawie przytuleni do wybrzuszonej skarpy, powolutku, po cichutku, stateczek robaczek, tylko głodujący kanibal zakwili smętnie spod pokładu, tylko sonda tyczka podskoczy nad napiętą błonę wody. A dlaczegóż to sonda wyskoczyła? Ponieważ (widzę) mój tyczkowy, zamiast macać nią dno, padł plackiem na deski; i w tej samej chwili palacz (widzę go pokład niżej) wykonał prędki siad, chowając się za piecem. A nie mam nawet kiedy się zdumieć, gdyż przed nami kolejny pień jak miecz wymierzony w dno mojej nawy, jego widzę przede wszystkim, ale w rozedrganiu, w zamazaniu, chmara przecinków kresek patyczków zamazuje widok, tkttt!, tkttt!, klekoczą o deski, biją o kabinę sternika, chlupoczą w fale, oto powrócił dźwięk do krainy wielkiej ciszy, znowu słyszę rzekę, lasy, maszyny, ludzi, i ja, ja też powróciłem do realu: to strzały! strzelają do nas!
Zasuwam okiennice.
Statek zatacza się trzy metry od brzegu, trzy, dwa i pół, dwa.
Roje strzał śmigają wokoło.
Sternik pajac gibocze przy sterze jak marionetka niedowładnego lalkarza.
Zasuwam okiennice, wychylając się przy tym z kabiny (bo ciężkie, nieporęczne) i wtem znajduję się twarzą w twarz z dżunglą, a dżungla – dopiero teraz widzę – ma ręce nogi głowy oczy, ma błyszczące oczy, ma twarz. Która wpatruje się we mnie. Dwa metry, półtora.
Strzały wokoło.
Zasunąłem okiennice.
– Trzymajże kurs!
Jakżeby miał trzymać kurs, gdy sternik sam nie potrafi się utrzymać prosto, rozgibotany, przewracający białkami, z pianą na wargach.
– Spokój, do cholery!
Równie dobrze mógłbym rozkazywać Słońcu Księżycowi Ziemi.
Wyskakuję z kabiny, wyglądam na rzekę – oto i zmarszczka na skórze wody: kolejny pień przed nami.
Podczas gdy na pokładzie niżej (słyszę) tupotanina i szamotanina – Zawróć pan! Cała wstecz! Ca-ła-wstecz! – za czym wybucha mi pod stopami chaotyczna palba, winchestery pielgrzymów plują w busz gorącym ołowiem i podnosi się taki parawan dymu, że nie widzę już nic.
– Pojebało was do reszty?!
Stoję jak głupi w drzwiach kabiny, a ławice strzał zacinają z lewa prawa lewa i w tym wszystkim przepada gdzieś także ta myśl horror, że one przecież mogą być – zatrute.
Tkttt!, tkttt!
A dżungla wyje płacze zawodzi.
A ludożerka ryczy swe bitewne zaśpiewy.
I huk salwy karabinowej watuje uszy.
Poprzez ten dym i huk rzucam się do koła sterowego – mój sternik niezrównany imbecyl, porzuciwszy obowiązki, stanął w oknie na oścież i pali w dzicz z martini-henry’ego, a ja nie mam nawet czasu porządnie mu nawrzucać, mocując się z parowcem puszczonym w wahadłowy hals. Pniak podskórny znajduje się gdzieś przed nami (nie widzę), na nawrót nie ma zaś miejsca – i co mi pozostało? Jeszcze ciaśniej przykleić się do zachodniego brzegu.
Już prawie szorujemy po nastroszonej sierści dżungli, pryskają gałęzie korzenie liście kiście, palba karabinowa krztusi się i dławi z braku amunicji, w przebłysku ciszy coś wizgnęło skroś kabiny – wpadło wypadło, od okna do okna – kręcę głową na wszystkie strony, tu sternik obłędnik wygraża wystrzelaną do pusta flintą w rozdziawioną krokodylo paszczę puszczy, drąc się potępieńczo, tam migoczą w zieleni cienie ludzkie pochylone pokręcone skaczące płynące, inny cień zasłania okno, połyka wystrzelaną flintę, odpycha sternika – który spogląda na mnie przez ramię, nigdy tak nie spoglądał, po czym wali się mi pod nogi. Jeszcze mu skroń dwakroć zabębniła o koło sterowe, jeszcze zaklekotał naokoło długą laską i przewrócił krzesełko; leży. Po co się szarpał z dżunglą o tę laskę, idiota! Dym się rozszedł i mam przed sobą nurt czysty na sto metrów, i już szykuję się odbić z powrotem od brzegu, tylko że – jakaś ciepła maź zalała mi stopy. Sternik się wykręcił na wznak i gapi się teraz prosto na mnie, ściskając oburącz przeklętą laskę, laska weszła mu w bok pod żebrami, gdzie zieje obsceniczna rana. To z niej wylała się ta kałuża krwi, owal ciemnoczerwonej gładzi lśniącej lukrowo. Laska, akurat! Dostał włócznią i z włócznią został; wzdłuż drzewca tej włóczni mierzy mnie teraz udarowym wzrokiem zazdrosnego monopolisty śmierci.
Wymacałem sznurek parowego gwizdka i szarpnąłem, i znowu, i jeszcze raz.
Chóry zielone natychmiast ucięły wojenną jazgotaninę. Zamiast niej poniosła się nad wodami i lasami długa aria trwogi i rozpaczy, wyzbyte reszty nadziei pożegnanie z ziemią i życiem.
Jeszcze zakotłowało się w zaroślach, jeszcze parę strzał, parę strzałów i – cisza.
Łopaty koła klepią od niechcenia cielsko rzeki, plask, plask –
– Menadżer stanowczo się domaga – o Chryste Panie!
Zobaczył sternika w agonii i zatkało go. Pielgrzym we wdzianku jak różowa piżamka i ja drugi biały z rękoma na sterze – stoimy nad tym czarnym, który natęża ostatnie siły, by przebić nas nareszcie jakimś zrozumiałym pytaniem, spala ostatnie energie ducha, coby objąć nas myślą; prawie że lewituje z pokładu.
Ale nie.
Umarł bez ruchu i bez słowa, i cała przenikliwość tego sędziowskiego wzroku pod srogim marsem zmętniała i zaszkliła się – i oto była maska jego śmierci: hebanowy grymas ponurego drapieżcy.

Więc nigdy go nie usłyszę, pomyślałem – o kim? o Kurtzu – i tak zdałem sobie sprawę, iż od początku do końca tym był dla mnie Kurtz: rozmową słowem głosem.
Szarpiąc opętańczo sznurówkami zakrwawionych butów. Buty i skarpety przemokły ciepłą czerwienią, nie było chwili do stracenia, nie wytrzymałbym chwili dłużej.
– Łap się pan za ster.
– Trup. – Różowa piżamka pod ciężkim wrażeniem.
– Ano trup.
– Kurtz –
– Też już trup, ani chybi.
Cisnąłem butem za burtę.
Nie usłyszę go. Kurtz był człowiek czynu, jasne, znałem na pamięć te hymny zawiści i podziwu: ileż to kości słoniowej zebrał wytargował przemycił zrabował! Więcej niż reszta agentów razem. Ale przede wszystkim, ale w samej swej kurtzowatości był on człowiek talentów, a spośród wszystkich jego talentów i mocy ta jawiła się pierwszą, gdyż ona czyniła go prawdziwie obecnym między nami słuchającymi – moc słowa.
Moc słowa, dar przemowy, a to znaczy: komunia ducha. Tylko tak bowiem możemy się podzielić z inną duszą tym, co w naszym wnętrzu – najcudowniejszym, najplugawszym – tak z wnętrza wypływa światłość tętniąca muzyką niebios i wylew upojnej podłoty z samego serca ciemności.
I drugim butem diabłu rzeki w oko. Spóźniliśmy się, spóźnili. Zarąbali tam Kurtza, zastrzelili, zakłuli, zatłukli – popadłem w taką drżączkę emocji, że najchętniej wykrzyczałbym swój smutek jak te dzikusy wyjące z buszu. Jakby mnie obrabowano z sensu życia –
Który mi tu prycha?
Co, absurd? absurd? absurd?
A bo to człowiekowi nie wolno –
Jeszcze się przekonacie!
W taką drżączkę –
Muszę sobie zapalić.
...
Absurd, absurd...
No pewnie, że absurd!
Jak to wam opowiedzieć, no jak, normalniutkim, bezpieczniutkim, zakotwiczonym na solidnych adresach, ze zdrowymi apetytami żołądka i serca, różowiutka cera, pulchniutkie policzki, trzydzieści sześć i sześć czy lato, czy zima, a rzeźnik i policjant – anioły stróże pełnych brzuchów i portfeli, no to jasne, że absurd, absurd absurdalny.
A czegóżście się spodziewali? Nowiutkie buty wyrzucam za burtę, w takiej drżączce emocji –
Że się tam nie rozbeczałem!
Nie spotkam go, nie porozmawiam, nie –
Naturalnie myliłem się. Ale w tym jednym miałem rację –
Kim, czym był, jeśli nie głosem?
Słyszę go – głos – słyszę ich – głosy – ich wszystkich – czymże są, jeśli nie głosami?
Ten dławliwy szum, podskórna wibracja rozgaworzonej ciemności, bełkotliwa, bzdurna, dzika, odstręczająca, złośliwa, brzękot nonsensu – głosy głosy głosy – ich – jego – jej – wtedy i teraz...
...
Co? Jej? Jej też.
Nie mówiłem o niej? Ona, ona – bo nie ma jej w tym w ogóle – jest poza – one wszystkie są poza. Na zawsze – poza!
Jeśli nie damy kobietom żyć w ich świecie piękna i ideału, o!, tym gorzej dla naszego świata.
Ona, ona musiała zostać poza tym wszystkim.
Gdybyście słyszeli ten głos z umęczonego ciała Kurtza: – MOJA NARZECZONA!
Gdybyście... głos... ich...
Wspomnienia tych dni i nocy otaczają mnie nadal, namacalne, słyszalne, realne; tak żyję.

Iskra. Iskra, płomyk, płomień na zapałce.
Z ciemności wyświetla się twarz Marlowa, znoszona maska twarzy – cienie pod zmarszczkami, opadłe powieki, skóra naciągnięta na pustkę. Skupiony, przenicowany spojrzeniem do wnętrza.
Wyświetla się, zanika, wyświetla się i ciemnieje, bliższy, dalszy, Marlow, noc, Marlow, noc, w rytmie chciwych pociągnięć z fajki, aż –
Płomyk zgasł.

Nieszczęsny imbecyl! Po co się rwał do tej okiennicy! Zero opanowania, jak Kurtz, tak i on: drzewo rozchwiane na wietrze.
Jak szybko za nim zatęskniłem! Dziwne? Jeden dzikus więcej, jeden dzikus mniej, przesypało się czarne ziarenko w klepsydrze – kiedy, widzicie, on był moje narzędzie, on sterował, ja się nim opiekowałem, widzicie?, on nawalał, ja się martwiłem, że nawala, powstała między nami intymna więź. Do końca życia nie zapomnę jego spojrzenia przedśmiertnego – nie doszło do porozumienia, lecz w rodzinie nie trzeba się rozumieć słowami, krew mówi za nas.
Wyrwałem z niego dzidę, wytargałem go na pokład, ciężkiego i coraz cięższego, przyciskając do piersi w uchwycie desperackim, tapp, tapp, bezwładne pięty podskakują na progu, to już najcięższy człowiek na świecie, tapp, tapp, po czym wywaliłem go za burtę.
Rzeka go porwała, obróciła raz, obróciła drugi, i tyle go widziałem.
– Brutal bez serca! Jak tak można! Jak można!
A niby co chcieli z nim tu zrobić? Zabalsamować? Ale – „jak można!”. I pielgrzymstwo całe plus Menadżer obgadują mnie, stłoczeni w rozświergotanej kongregacji pod budką pilota, zekscytowani zgodnie w swym zgorszeniu.
Pokład niżej drugi chór obrazy podnosi protest: moi przyjaciele drwale ludożerka nieszczęśliwa. Ci przynajmniej mieli jasny motyw. Za życia żeglarz porażka, pośmiertnie mój sternik awansował na danie luksusowe i powód buntu.
Alem się uparł: jak mają mi jeść załogę, to ryby, nie ludzie.
Już za nim tęskniłem. Zawodnik w róż piżamce postawiony za kołem bił tam świeże rekordy nieporadności; czym prędzej z powrotem przejąłem ster.
Więc pół pary naprzód i idziemy środkiem nurtu, a ja steruję i słucham, jak oni
– Już po Kurtzu.
– Ba! Już po Stacji.
– Spalili wszystko, mówię wam, popiół i ruina.
Ale przynajmniej pomścili go, jak przystoi!
Różowy rudzielec nadyma się kogucio.
– No to urządziliśmy im ekstra cud masakrę, nie? nie? – Podskakując tanecznie z podniecenia przelaną krwią.
A przed chwilą mało nie mdlał na jej widok.
– Ekstra smród zadymę raczej. – Widziałem przecież, gdzie szły te ich ślepe salwy: hen w grzywę dżungli, Słońcu w oko. – Zwiali, bo dałem pary w gwizdek.
Dopiero zaczęli mi wymyślać w świętym oburzeniu!
A Menadżer, stanąwszy za moimi plecami, sączy mi do ucha:
– Zanim się ściemni, panie Marlow, za wszelką cenę!, w dół, w dół rzeki, musimy zdążyć przed zmierzchem, panie Marlow, inaczej –
– A to co? Widzicie?
Wypatrzyłem na brzegu w oddali prześwit i sylwetkę budynku w tym prześwicie, i natychmiast wziąłem nowy kurs.
– Stacja! – zapiał Menadżer. – Stacja w Sercu Kraju!





– No, a ja poszłem trochu dalej. I jeszcze trochu. I jeszcze głębiej. No i zaszłem tak daleko, tak głęboko – jak mi teraz wrócić?
Zlornetkowałem tego arlekina na zboczu pod Stacją. Najpierw tylko gołe wzgórze z pojedynczymi drzewami, na jego szczycie długi barak, rozgniły, zaklęsły w odmętach bujnej trawy, w dachu dziury jak czarne paszcze hipopotamie, i bez obejścia to, bez płotu, tylko szereg tyczek pozostał, udekorowanych rzeźbionymi kulami, a w tle, a dokoła, a ponad – dżungla dżungla dżungla; potem zaś wylornetkowałem na samym brzegu rzeki człowieczka w kapeluszu jak słonecznik – machał na nas uporczywie, poganiając, zapraszając. Ten arlekin.
Dlaczego arlekin? Bo co on miał na sobie – jakieś brunatne giezło, ale tak połatane! łata na łacie, niebieska, czerwona, żółta, łaty jaskrawe i jaskrawsze, kolorowe aż pstrokate, na piersi, na łokciach, na kolanach, na połach marynarki, i tęcze nogawek, i płonąca purpura na tyłku, i stoi tak w słonku, radosny i piękny, że nie możesz nie podziwiać artystycznej precyzji tego krawieckiego szaleństwa geometrii – arlekin! arlekin!
Dodałem jeszcze pary, zanim zastopowałem maszyny, tak że poszliśmy rozpędem mimo Stacji, i gdy zobaczył, że ją mijamy, dalejże w krzyk.
– Nas za-a-ta-ko-wa-li! – odkrzyknął mu Menadżer. – Za-a-ta-ko-wa-li nas!
– Tak, tak, wiem, zaatakowali, gra muzyka. – Szczęśliwiutki jak szczenię o poranku. – Wszystko dobrze, powitać! powitać! No dawajże, no już, już!
Chłopię płowe, jasna buźka nietknięta brzytwą i żadnych mocnych znaków charakteru na twarzy, tylko nosek marynosek się łuszczy, tylko ślepka niezapominajki błyszczą.
– Kapitan da tu oko na kłodę pod wodą.
– Noż kurwa mać! – W ostatniej chwili! – Następny pniak rozpruwacz!
– W nocy go przyniosło. – Rozpromieniony. – Wy Anglik?
– A ty?
Niestety, niestety. Zaszło słoneczko w źródlanie przejrzystych oczętach, gdy musiał pokręcić przecząco głową, zasmucony, ponieważ rozczarował.
Dobiłem.
– Zdążyliśmy?
– On jest tam, na górze.
I całkiem spochmurniał nam arlekin. Jego twarz była niebo jesienne: chmura słońce chmura błękit zmierzch – radochy i naburmuszenia przepływające ponad dziewiczą sawanną, jak wiatr powieje.
Wskoczył mi na mostek, gdy tylko Menadżer z uzbrojonymi po zęby pielgrzymami wypuścili się ku barakowi.
– Te dzikusy w buszu – mówię mu – źle mi się to widzi.
– Och, to nic, to nic. Oni są prostodusze ludzie. – Po czym: – Radość, że jesteście. Brakowało mi już siły, coby ich powstrzymywać.
– No to jak w końcu! Wszystko dobrze czy napad i mord!
– Kiedy oni tak w najlepszej wierze...
Odebrało mi mowę.
– No, przeważnie w najlepszej. – Bo nie wytrzymał mojego spojrzenia. – Oj, kapitanie, co za bałagan! – I ze śmiechem rzucił się zaprowadzać porządek w budce sternika. – A jakby coś, to para w gwizdek, i po kłopocie. To prostodusze ludzie. Kapitan trzyma ogień pod kotłem, no.
Paplał i paplał, zbierało mu się od miesięcy.
– Z Kurtzem nie mogłeś tu sobie porozmawiać?
– Z nim się nie rozmawia, jego się słucha! – Znów w uniesieniu. – Ale teraz! Co teraz! – Aż łapie mnie za dłonie, ściska, potrząsa, podskakuje. – Rozkosz żeglarza dusza brat tytoniu niechże do introdukcji ja Rosjanin ja czynowników guberni tamborskiej ja protojereja syn tytoniu tytoniu dupa żeglarz kto nie pali! Rozkosz!
Fajeczka pomogła. Złagodniał, zwolnił, powrócił do gramatyki.
Stopniowo składałem w całość arlekinowy życiorys. Rzucił szkołę. Uciekł na morze na rosyjskim okręcie. Uciekł z rosyjskiego okrętu. Pływał na angielskich. Pojednał się z tatulkiem protojerejem.
– Ale cóż, młodość dzikość, trzeba zwiedzać świat, zebrać doświadczenia, idee, podkręcić umysł.
– Tutaj?!
– Nigdy nie wiadomo, nigdy nie wiadomo. Tutaj spotkałem pana Kurtza.
Rzucił żeglugę. Trafił do holenderskiego przedstawicielstwa handlowego na wybrzeżu. Namówił Holendrów, żeby dali mu towar na handel. I tak wyruszył w głąb kraju, beztroski i nieważki. Dwa lata już błąka się po rzece, całkowicie odcięty od świata i cywilizacji.
– Mam dwadzieścia pięć lat, ja tylko wyglądam tak młodo. – Z nieskrywaną satysfakcją dzielił się historią swej katastrofy biznesowej. – Dobry dziadek Holendrzysko nie chciał mnie wypuścić, alem się tak mu przygadał, tak go zagadał i tak mu dogadał, że van Shuyten darował mi już te odrzuty z magazynów i parę flint, bylem zszedł mu z oczu. Ale żeby nie było, że naciągnąłem staruszka! Roczek temu posłałem mu nawet trochu kości słoniowej. Może dotarła. Mam nadzieję, że dotarła. A co do reszty – czort z resztą. A, zostawiłem wam drewno na podpał. Pod moim starym domem. Znaleźliście?
Wręczyłem mu tom autorstwa Towsona.
Mało mnie nie obcałował.
– Moja książka! Tylko ona mi została! A już myślałem: przepadła! – Znowu podniesiony zgoła do ekstazy.
– Ach, więc notatki na marginesach to nie szyfr, to cyrylica.
– Moje notatki, tak! Wie pan kapitan, samotnemu człowiekowi tutaj nietrudno o nieszczęśliwy wypadek, przyszło się nieraz wyprowadzać w mgnieniu chwili, porzucać wszystko, jak się lud podgorączkował.
– Ubić chcieli.
– Nie, skąd. Oni tylko tak...
– Ale czemu nas zaatakowali? Zaatakowali nas. Czemu?
Na koniec przyznał, zawstydzony:
– Nie chcą go puścić.
– Nie chcą go puścić?
Teraz przepływały po nim światłocienie mądrości i tajemnicy.
– Zaprawdę! ten człowiek podkręcił mi umysł! – A błękitne oczka okrąglały z radości wyznania.
Patrzyłem na niego w zdumieniu. Cud nie człowiek, niemożliwe zjawisko. Jak to w ogóle żyje! Jak przetrwało tu w dżungli! Jak dotarło tak daleko! Kolorowa maskotka karnawału – stoi przede mną i mówi – paradoks nierozstrzygalny. Że też nie rozpękł się jak bańka mydlana!
Urok młodości dawał mu siłę, urok młodości dawał mu czelność, on czynił go nieśmiertelnym. W opuszczeniu, w zagubieniu, w samotności, miesiące, lata – ale żywy, jak żywy! ale wciąż naprzód, naprzód! Gdzie największe ryzyko i najsłodsze wyzwanie.
Cud nie człowiek! Oderwany od przyziemnych trosk i rachub, czysty duch przygody rozkwitający w słonecznej pstrokaciźnie, w bezrefleksyjnej naiwności marzeń nastoletnich – pochłonął tego arlekina tak zupełnie, że rozmawiałeś z nim i zapominałeś, że ktoś w istocie musiał przeżywać te przygody – nie!, ty rozmawiałeś z przygodą samą.
Płomień gorzał w nim tak jasno... Czy zazdrościłem?
– Bo ja poszłem trochu dalej. I jeszcze trochu. I jeszcze głębiej. No i zaszłem tak daleko, tak głęboko – jak mi teraz wrócić? Nic to. Jest czas. Poradzę. Pana Kurtza tylko zabierzcie – już – już – zaraz – no!

Skłoniła ich więc ku sobie sama bliskość w przestworze bezludnym – tak lgną jeden do drugiego statki na bezwietrznym oceanie, i schodzą się zawsze jakoś wbrew naturze, i kolebią się odtąd w jednym rytmie, a burta trze o burtę.
A Kurtz, on pożądał słuchaczy. Zdarzyło się, że obozując w lesie, przegadali tak od zmierzchu do świtu; Kurtz gadał.
– O czym to nie rozmawialiśmy! – Wspomnienie przeniosło arlekina do owych godzin bezpiecznej intymności głosu i głosu. – Spać? Kto by spał! Cała noc, a jak mgnienie komety. O czym to nie rozmawialiśmy! O wszystkim! O miłości!
– O! O miłości?
– Ale nie tak! Pan kapitan sobie nie myśli! – Porwany namiętnościami niezatartego wspomnienia. – O miłości w ogóle! On otworzył mi oczy na takie rzeczy, takie rzeczy...!
Kaskader ducha! Próbuję i nie potrafię sobie wyobrazić bardziej ryzykanckiego przepisu na życie.
Czy tego pragnął? Czy tego właśnie szukał? Ale skoro go spotkało – nie namyślając się, powitał i przyjął ochotnie w swoim płomiennym fatalizmie.
– I odtąd już się nie rozstawaliście.
– Ha! Zostawiał mnie raz za razem.
– O?
– Ja go pielęgnowałem, kiedy leżał nieprzytomny, poszczęściło mi się przeprowadzić go przez dwie choroby groźne, a on potem znikał bez słowa, i czekałem dniami, tygodniami ja na niego czekałem. Ale! warto, warto na pana Kurtza czekać!
– Urządzał ekspedycje geograficzne czy co?
– Geograficzne! Oczywiście! Tyle rzek poodkrywał, tyle rzek źródeł strumieni, i jezioro –
– Jezioro? Gdzie?
– Gdzieś – tam? bo ja wiem? Niezdrowo go o takie rzeczy wypytywać.
– Czemuż?
– Bo to przecież za kością słoniową chodził! Zawsze za kością!
– I za co ją kupował? Nie miał za co.
– Noo, trochu nabojów...
– Nie kręć, on łupił ich po prostu.
– ...
– No co?
– Wielbili go.
– Wielbili?
– A jak! Przybywa na skrzydłach grzmotu, pod sztandarem błyskawic, w rozblasku grozy. O, pan Kurtz potrafi być sama groza! I nie waż się pan kapitan sądzić go jak zwykłego człowieka! Pan Kurtz nie zwykły człowiek. Żeby kapitan wiedział... a co! powiem! Chciał mnie zastrzelić, prawie że zastrzelił – i czy ja go sądzę? a?
– Zastrzelić! Boże drogi, za co?!
– Noo, miałem trochu kości słoniowej... Wódz z tamtej wioski mi dał, za zwierzynę, com im upolował. Panu Kurtzowi zachciało się mojej kości. I nie przekonasz go. Kość i won z kraju, albo położy mnie trupem. Taką miał fantazję, i co mu zrobisz? Nikt mu nic nie zrobi. Co mu się spodoba, to przeprowadzi, bo tak mu się podoba. I miał rację. Oddałem mu kość. A bo mi to zależało na kości! Ale przecież nie mogłem go opuścić, rozumie kapitan. Musiałem ostrożnie: podejść go pod przyjaźń od nowa. Aż zapadł na zdrowiu po raz drugi. Ileż on wycierpiał! Ile wycierpiał!
– Nie miał w końcu dość?
– Błagałem go! Rzuć to, póki czas! Pójdę z tobą! Ja z tobą wszędzie! I zgadza się, i przyrzeka, po czym znika na następne poszukiwania kości, znika na tygodnie, zatraca się tam bez reszty, w tym, w nich –
– Zwariował.
– Zwariował! Co też kapitan! Pan Kurtz nie wariat! Żeby kapitan go słyszał – jak on przemawia – jeszcze wczoraj? przedwczoraj? – usłysz pana Kurtza i nie gadaj głupot!
– A więc wczoraj on wciąż –
– Ale teraz marnie z nim, oj, marnie. Bez siły, bez woli, leży tam, sam. Na dniach mu się tak pogorszyło. Jak wrócił znad jeziora. Widzi kapitan, pan Kurtz siedział tam przez kilka miesięcy –
– Żeby mogli go sobie porządnie okadzić i oświęcić, co?
– I nagle się tu zjawia, ze wszystkimi wojownikami plemienia, gotów do następnych wypraw łupieżczych – ale nie wyruszył na wyprawy, zaległ w niemocy. Więc zaryzykowałem. A co mi tam! Wrócę, pomogę panu Kurtzowi.

Stoimy potem na pokładzie, lornetkuję brzeg – wzgórze, barak, dżungla – nie dostrzegając ani śladu ludzi, a dobrze wiem, że oni się tam czają w gęstwinie, i naciągnięta do niewytrzymania cisza powoli podnosi mi włosy na karku, lornetkuję dżunglę, dżungla zatrzaśnięta przede mną fortecznie, TO nałożyło prostacką maskę i odpowiada nieskończenie cierpliwym milczeniem udawanej tępoty, wie, ale nie powie, zna historie życia, mity tajemnice prawdy, od których posiwiałyby nam sny, ale nie zniży się do naszego języka, wszyscyśmy skazani jedynie na domysły z tłumionych okrzyków, z urwanych skojarzeń, gestów osieroconych, z wieloznacznych wzdechów wydechów oddechów, lornetkuję barak – okrągłe dziury w ruinie dachu, ściana z błota, a w tym błocie dziury kwadratowe, czyli okna, a wokoło te tyczki z –
jak pięść w skroń, obraz uderzył mnie w oczy i w oczach pozostał
– tyczki z nabitymi na nie głowami, każda zwrócona twarzą ku barakowi, każda prócz jednej, zasuszonej, sczerniałej, sklęsłej, z opuszczonymi powiekami i odwiniętymi wargami, między wargami bieleje linia zębów wyszczerzonych w uśmiechu, lornetkuję ten uśmiech, z czego się śmieje, do kogo się śmieje, i dlaczego, zatopiona w wiecznym śnie –
– To wszystko byli buntowniki.
Buntowniki! Czemu nie „wrogowie”? albo „przestępcy”? Jakie imię wyrok im jeszcze przypną?
– Kapitan nie rozumie! – Arlekin wyraźnie wstrząśnięty moim wybuchem śmiechu. – Nie wolno ich zdjąć! To słowo pana Kurtza! Oni nie zrobią nic bez jego słowa! Kapitan nie ma pojęcia – pan Kurtz tu król nad ziemiany! pan Kurtz gwiazda na wysokościach! nie ma wysokości nad wysokość pana Kurtza! Co dzień, co noc wodzowie z wszech plemion przybywają do pana Kurtza i na kolanach, na brzuchach, na –
– Daruj mi te przepisy ubóstwiania Kurtza.
Głowy na tyczkach – owszem, dzicz i barbarzyństwo, ale dzicz dzika, barbarzyństwo barbarzyńskie, podczas gdy ten pstrokaty Rosjanin wciągał mnie w labiryntowe wnętrzności tak wyrafinowanej i zsubtelnionej grozy, że nawet myśleć o niej w świetle Słońca to ból mózgu.
– Kapitan nie rozumie! – Arlekin załamany. W ogóle mu dotąd nie postało, że mogę mieć innych bogów przed Kurtzem; że mogę Kurtza nie mieć za boga. Zapomniał, że ja nie doświadczyłem na własne uszy strzelistych kazań Kurtza o miłości, sprawiedliwości, ludzkości, życiu i wszechświecie. Na kolanach, na brzuchu – no tak, Rosjanin wszak był pierwszy ubóstwiciel Kurtza. – Ludziom jak pan Kurtz – jaki to los? jakie życie? jakie cierpienia, trudy, próby? – nie macie wyobrażenia!
– A ty masz.
– Ja, ja, ja prosta dusza, u mnie malutkie myśli, ja nic od nikogo nie chciał. Gdzie mnie do niego!
Aż się zatchnął, zakrztusił nadmiarem niewysławialnych emocji.
– Przecież, przecież robiłem wszystko, coby tylko zachować go przy życiu! Na ochłapach, bez nijakiej medycyny, bez pomocy znikąd. Co ja więcej mogę? Nie mam ja talentów. Wszyscyście go porzucili! Wstyd! Wstyd! Takiego człowieka! Z takimi projektami! Wstyd! Dziesięć dni to już będzie, jak nie śpię...
Stoimy na pokładzie, Słońce schodzi ku wieczorowi nad rzeką i dżunglą, głos arlekina rzednieje w sklarowanym powietrzu, masywna czaszka wodza moich drwali obraca się ku arlekinowi, błyszczące oczy ludożercy pod ciężkimi powiekami, spojrzałem, dżungla, Słońce, rzeka, niebo witraż promienisty nade mną – a przysięgam wam, to była sama ciemność i beznadzieja, że umysł ludzki jej nie przeniknie, wola człowieka nie przemoże; ta chwila, ten duch.

Głowy na tyczkach... Wiecie, potem Menadżer przyznał, że metody stosowane przez Kurtza zabiły kraj dla Korporacji. Nie zdradzę tu tajemnic handlowych. Trupy na kijach to dla Korporacji żaden zysk. Stanowiły dowód czego innego – braku opanowania Kurtza w zaspokajaniu jego wypuszczonych na wolność żądz.
W ogóle był w nim jakiś brak, jakaś pustka. Czy zdawał sobie sprawę ze swej ułomności? Na koniec zyskał chyba tę świadomość – na sam koniec.
Jednak TO znalazło doń dostęp bardzo szybko, ono od początku przemawiało doń z głębi dziczy, z tętna ciemności. W zemście za inwazję – szeptało mu prawdę o nim samym. Rzeczy o Kurtzu, których Kurtz nie wiedział. Rzeczy nie do pomyślenia – dopóki nie wydał się na żer wielkiej samotności. A wtedy, wtedy już nie był w stanie oprzeć się narkotycznemu szeptowi.
Dźwięczał on w nim tak mocnym pogłosem, gdyż dźwięczał tam w pustce – w Kurtza wydrążonym wnętrzu.





Tymczasem – cień lasu spłynął po zboczu.
Tymczasem – wielka cisza zstąpiła na bezludny brzeg.
I nagle – procesja mężczyzn, jak spod ziemi.
Barak w ruinie, ta palisada trupia, oni wyłaniający się zza baraku, zakole rzeki powyżej, zakole rzeki poniżej – wszystko tonie w rzęsistym półmroku.
Tylko my, tylko parowiec i toń wokół parowca – nadal prześwietlani długimi oddechami Słońca; ocukrzają nas drżące aureole blasku, a na lustrze wody perli się milion refleksów, obłędna gloria przedzmierzchu.
Tymczasem – procesja schodzi ku nam, zstępuje z półmroku ku oazie słońca.
Brodzą po pas w zielonych trawiastościach, zbici w ciasny szereg. Na ich barkach – nosze prowizorka. Na noszach – ciało.
I nagle – krzyk prosto w serce. Wysoka wibracja z tysiąca gardeł przebija to światło i ten cień.
Nagle, nagle – ciemna maska dżungli otworzyła usta i po pejzażu rozbryzguje się jej wrzask: kakofonia nagich rąk, nagich nóg, nagich piersi, crescendo włóczni, łuków, tarczy, tłum szum, armia chór, dzikość naga.
I znowu – cisza.
Znowu – bezruch.
Procesja z noszami zatrzymała się w pół drogi. Noszowi jak sparaliżowani – tylko ciało na noszach porusza się, unosi się ręka nad ich głowami.
– Powie coś nie tak i już po nas – Rosjanin mi do ucha.
– Taki mistrz kazań o miłości! – Bo u mnie na języku sama ironia i gorycz. – Toż wystarczy mu słowo przeciwko nienawiści ludobójczej.
Oczy przykleiłem do lornetki. (Tam wznosi się ręka nad głowami noszowych). Już po nas. O ile nas ten upiór szkielet nie wyratuje. Więc znaleźliśmy się oto na jego łasce i niełasce. (Tam czaszka bladego kościotrupa majaczy ponad głowami noszowych). Na jego łasce – cóż za idiotyczna sytuacja! – jeszcze ani słowa między nami, a już mam mu życie zawdzięczać! Czujecie ten cierń w honorze? Ja poczułem.
A tam czaszka blady majak otwiera usta – szerzej – szerzej – jeszcze szerzej – że zaraz ten upiór nienasycony wessie całe powietrze, pożre wszystkich ludzi, połknie Ziemię – Otrząsnąłem się.
On mówi do nich. Niski, głęboki głos dosięga nawet nas, pomruk, echo, głos pogłos. Jego ręka ponad głowami noszowych rysuje znaki-rozkazy. Zsunął się z niego koc i widzę każdy bolesny wdech wydech klatki żeber jak dwóch pięści szponiastych ściśniętych pod sparciałą skórą. Kurtz, Kurtz – to po niemiecku „krótki”, nie mylę się? Miał z dobre dwa metry.
Widzę: wyrzeźbiona ze starej kości słoniowej figura Śmierci ożyła w trakcie procesji i z wysokości ołtarzowej platformy wygraża zastępom figur wyznawców; ich figury odlano z ciemnego brązu.
Nagle – upada.
Nosze zadygotały, ale procesja ustała, ustała i teraz rusza naprzód. A dżungla (odjąłem lornetkę od oczu) zamyka usta, wciągając z powrotem oddech krzyk burzę nagich muskułów i ostrzy. I znowu brzeg pusty i bezludny jak przed chwilą.
I znowu – cisza.
Menadżer kroczy przy głowie Kurtza, wszeptując w nią newsy menadżerskie; pielgrzymi postępujący za noszami prezentują żałosne gromy tego Gromowładnego: dwie strzelby, ciężki karabin, rewolwer.
Złożyli go w jednej z mniejszych kabin parowca (prycza, stołek, niewiele więcej). Przekazali mu całą niedoręczoną wcześniej korespondencję – wnętrze kabiny dekorują teraz rozdarte koperty i pomięte listy.
Znieśli też na pokład parowca kość słoniową. Stosy, piramidy, góry kości, barak pękał od niej w szwach, Kurtz musiał był ogołocić z niej cały kraj. Menadżer się krzywił, że to niby „skamieliny”, bo wykopane z ziemi; ale czarni sami zwykli grzebać w niej kość, Kurtz więc jedynie z powrotem wydobył ją na światło dzienne. I piętrzy się na pokładzie wszędzie wokół, że będzie mógł on sycić się jej widokiem do samego końca.
Wyciosana z tej kości słoniowej ręka Kurtza wędruje między papierami z przeszłości, macając za ludźmi miejscami datami ideami. Sam Kurtz zaś – spokój nasyconej nudy. To nie wyczerpanie z choroby, nic go chyba nawet nie boli. Po prostu: drapieżca ducha odpoczywa po długich łowach, najedzony.
Tylko w oczach – żar, żar!
Te oczy – i ten Głos.
Przeniósłszy wzrok z listu na mnie
– WIĘC TO PAN.
i prawie wcale nie poruszając wargami
– TO DOBRZE.
zabrzmiał on tak potężnym słowem...
Bezsilny? Mało nas tam jeszcze nie przywiódł do śmierci!

Menadżer przyzywa z pokładu. Wyszedłem z kabiny, zaciągnąwszy za sobą zasłonę.
Menadżer, Rosjanin, pielgrzymi – wszyscy jak zaczarowani, stoją i patrzą na brzeg.
Na brzeg, na ciemne figury ludzkie, wpółwykrojone z cienistej masy lasu, i jeszcze na te dwie bliżej rzeki: postaci z brązu, w rozpuszczonych z głów cętkowanych skórach zwierząt, wsparte na drzewcach włóczni, wojenna rzeźba mięśni lśniąca w słońcu. A wzdłuż samego brzegu – dzika i wspaniała – wzdłuż brzegu – ona!, krocząca statecznie,
ona, ona w pręgach drapieżnika i frędzlach kolorowych, ona depcząca dumnie ziemię,
w pobrzęku i pobłysku pysznego barbarzyństwa,
i której głowa wysoko uniesiona,
i której włosy hełm bitewny,
której ręce nogi w mosiężnych bransoletach,
a lico szkarłatem naznaczone,
a szyja kwiat szklanych korali,
ona nieposkromiona i zniewalająca,
ona dzikiego oka i magnificji ciała,
a każdy jej krok – dygot i migot wotów talizmanów czarów, a każdy jej krok – wyrok i królowanie,
w ciszy. Cisza bowiem zalała znowu tę ojczyznę boleści. TO spogląda w ciszy. Jakby monstrum wszechżywne i nadpłodne, matka życia i łono tajemnicy, wybroczyło z siebie na słońce dziecko-duszę: tę czarną kroplę pasji i żądz.
Ona kroczy już wedle burty parowca, a teraz stanęła, a teraz stoi, i to ona spogląda na nas, ona, której cień długi błogosławi fale,
której oblicze smutek dżungli i ból bezrozumny,
która – sposobi się do czynu.
Aż czyni ten krok, jeden krok ku nam – i tyle; i zatrzymało się serce żywiołu.
Na parowcu szepty, na parowcu pomruki i powarkiwania. A ona stoi i patrzy, wszystko zależy od mocy tego spojrzenia. Nagle – otwiera ramiona, unosi ramiona, dotyka nieba, podczas gdy ziemia, z ziemi sączą się cienie pokrętne, rozpełzają po rzece, oblepiają nasz parowiec, w ciszy.
I ona, ona odwraca się wtenczas nienaglona, a odwróciwszy się, odchodzi statecznie, dzika i wspaniała, jej jest dżungla i ciemność, i połyka ją dżungla i ciemność, ją i jej spojrzenie nieodparte; połknęła.
Kobieta – zniknęła.

Rosjanin połataniec, w rozedrganiu nerwowym:
– Życie ja ryzykował, coby ją odpędzić.
Kurtz, z wnętrza kabiny, zza zasłony:
– MNIE? MNIE RATOWAĆ? GDZIE TAM MNIE – KOŚĆ! KOŚĆ!
Menadżer, ramię whaczywszy mi bratersko pod ramię, szeptem do ucha: – Źle z nim, bardzo źle.
Gdziekolwiek się obrócić – zewsząd napierają ze swymi sekretami, z wyznaniami, zalewają czarną ropą fałszywej poufałości.
– Wlazłaby tu na pokład – zastrzeliłbym wiedźmę.
– JA, JA, TO JA WAS URATOWAŁEM!
– Zrobiliśmy dla niego, co się dało. Ale teraz? Co z tego, że dostarczał rekordowe tonaże kości, skoro swoimi obłędnymi metodami zabił dla Korporacji cały kraj?
Napierają, napierają. Że i niełatwo oddech wziąć, ciężar gniecie pierś; a nawet gdy oddech – co tu wdychasz? – wilgoć gorącej zgnilizny, mdlące miazmaty ziemi napulchnionej sokami zwycięskiego rozkładu.
– Nie miał ja w czym chodzić, ostatniem szmaty ze składziku podbierał, a ona i tego mi pożałowała! Wpada i wydziera się i piekli i wytyka mię i wyklina mię... Nie pojmuję ni słowa z tego ich dialektu. Ale pan Kurtz, pan Kurtz rozumie wszystko.
– CHORY? CHORY? TAKI JA CHORY, ŻE JESZCZE ZOBACZYCIE – MOJE PROJEKTY – NA CO MNIE STAĆ!
– Jego stać na wszystko, wykazuje się kompletnym brakiem zdrowego rozsądku. Czuję się w obowiązku przedstawić to w kwartalnym raporcie.
Jakby mnie pogrzebali w zbiorowej mogile niewysławialnych sekretów, a jeszcze sypią na wierzch te słowa grudy, i gęstnieje ciemność, nie wybiję się z ciemności na powierzchnię.
– Bóg dał, pan Kurtz źle się akurat czuł i nie miał głowy do jej histerii, inaczej bym cały nie uszedł.
– JA TU WRÓCĘ! ZOBACZYCIE! STRAGANIARZE PRZEKUPKI DOROBKIEWICZE – ŻEBY MNIE, MNIE SIĘ SPRZECIWIAĆ...!
– Widzi pan, w jakim położeniu nas postawił! Wszystko przez to, że jego metody, metody były nieracjonalne.
– Nieracjonalne? – Wzrok ulatywał mi ku ciemnej linii brzegu.
– Ostrożność nasze pierwsze przykazanie, panie Marlow, rozum nakazuje ostrożność.
Wyrwałem się mu z uścisku. TO, Kurtz, Korporacja, naiwna i młodzieńcza arlekinada... niech mi przynajmniej wolno będzie wybrać manierę koszmaru.
– A jednak – wgryzając się w Menadżera słowo po słowie – a mimo wszystko, uważam, że Kurtz jest nadzwyczajnym człowiekiem.
Jakbym go naprawdę ugryzł.
– Był. – I już się Menadżer wycofuje, cicho, cicho i ostrożnie, by nie drażnić zdziczałego wtem zwierzęcia. – Był nadzwyczajnym człowiekiem.
Tak oto znalazłem się w jednej sekcie z Kurtzem, ja wyznawca metod n i e r a c j o n a l n y c h.
– Już nie rozumiem, to za dużo dla mnie, ja prosta dusza, a pan kapitan brat żeglarz, to komu innemu mam zawierzyć reputację pana Kurtza?
Tym się Rosjanin przejmował!, nie tym, że Kurtz jedną nogą już w grobie. Dla mojego arlekinka Kurtz nie umrze nigdy, Kurtz jest z krwi nieśmiertelnych bogów.
– Sam widzisz, właśnie się okazało, że ja tu Kurtza sojusznik, ba!, Kurtza przyjaciel. Będę strzegł jego reputacji jak własnej.
Gdybym tylko wiedział, jakie proroctwo sobie właśnie wypowiedziałem!
– Bo, bo, panie kapitanie, bo to on, to pan Kurtz rozkazał was zaatakować. – Zniżywszy głos do wstydliwej spowiedzi. – Bywało, że na samą myśl, że go stąd przyjdą i wyrwą... oj! Więc kazał zaatakować. Wystraszylibyście się i zawrócili. Wszyscy by sądzili, że pan Kurtz martwy. I nie mogłem go powstrzymać, jak powstrzymać pana Kurtza? Co ja z nim tu miałem! Ostatni miesiąc to piekło, piekło.
– Cóż. Teraz jest już w dobrych rękach.
– Ale – jego reputacja...!
– Reputacja też.
– Taak. – Przygryzając wargę drgawkę. – Oni mnie nienawidzą, panie kapitanie.
– Co? Kto?
– Oni, oni, ci biali, oni wszyscy!
– Mhm, to prawda. Menadżer istotnie sądzi, że należałoby cię powiesić.
Przejął się szczerze, jakże pocieszny w tym nagłym zaaferowaniu.
– Trzeba mi usunąć się ze sceny. Po cichu. Nikt nie spostrzeże. Co? Na nic się panu Kurtzowi już nie przydam. A oni dzisiaj jutro znajdą pretekst i powieszą! powieszą! Kto im zabroni? Najbliższy posterunek wojska – trzysta mil.
– To na co czekasz? Ci dzicy – masz między nimi przyjaciół?
– O, mnogo, mnogo! Oni proste dusze, a ja nic od nich, ja nic nigdy.
– Więc?
– Ugadałem trzech silnych z łódką, czekają na mnie tu zaraz, o. Dobra. Idę. Trochu nabojów, ale nabojów do tego henry’ego – dacie?
Dałem.
A już bez pytania zaprosił się do moich osobistych zapasów tytoniu.
– Bracia żeglarze my. – Mrugając porozumiewawczo. – A fajka angielska najlepsza fajka.
I jeszcze w drzwiach sterówki
– To może też butów, co?, nie pożałowałby mi pan kapitan pary dobrych butów?
uniósł nogę niczym koń podkuwany, prezentując startą na liść podeszwę podwiązaną pod piętą posupłanymi szpagatami.
Obdarowałem go zatem i parą starych kamaszy.
Szczęście arlekina! Nowe stare buty pod pachą, w jednej kieszeni (krwistoczerwonej) – naboje, w drugiej (granatowej) – Praktyka morska Towsona, czegóż mu więcej potrzeba na nowej drodze przygód w dzikich ostępach dziewiczej przyrody?
Cud nie człowiek. Opowiadam i sam nie całkiem weń wierzę. Że też nie rozpękł się jak bańka mydlana!
– Nigdy, nigdy nie spotkam nikogo jak on. Żeby kapitan słyszał go deklamującego wiersze – wiersze! – jego własnej kompozycji, tak, bo on jest i poeta! Ooo, jak ten człowiek podkręcił mi umysł!





Mpomm! mpomm! mpomm!
Budzę się po północy do bicia bębna, bicia serca, tętno ciemności krąży we mnie gorączkowym rytmem.
I zaraz dreszcz!, dreszcz nieokreślonego niebezpieczeństwa.
I duszność, duszność wilgoć bezruch.
Gęsty mrok pod gwiazdami.
Na wzgórzu opodal Stacji – wielkie ognisko.
A w głębi dżungli czerwona pulsacja – tam czuwają wyznawcy Kurtza w wigilię odejścia boga.
Nasi Murzyni, uzbrojeni i pod komendą jednego z agentów, stróżują przy kopcach kości słoniowej.
Mpomm!, dudni wielki bęben, i kolejny wstrząs idzie przez zgęstniałe powietrze, a noc wibruje przeciągle.
Mpomm!, i do jej rytmu, do tętna niewidoczny tłum wyśpiewuje tajemne inkantacje – ściana dżungli odpowiada brzęczeniem rozbudzonego ula.
Obudziłem się? zasnąłem znowu? Oparty o reling. Mpomm, znieczuliła mnie czarna narkoza.
Wtem – eksplozja wściekłej ekstazy, upust nabrzmiałej furii. Podrywam się w otumanionym zdumieniu. Oni zaraz cichną z powrotem do falującej litanii, ale już zdążyłem oprzytomnieć; rozglądam się, ziewając. I widzę, że w kabinie Kurtza pali się światło, lecz Kurtza, Kurtza w kabinie nie ma.
Co jest oczywiście niemożliwe. Patrzę i nie wierzę. Nawet nie otwarłem ust. Sparaliżowała mnie trwoga, bezpodmiotowa, czysta groza. Jakiś potwór spoza myśli i języka, piorun kulisty dobra i zła siadł mi na duszy.
Tak że kiedy odzyskałem orientację w przerażeniu (ucieczka Kurtza wystawiła nas wszystkich na śmiertelne niebezpieczeństwo, runą na nas i wytłuką bez litości, nie ma ratunku, nie ma ratunku), to daję słowo, ulżyło mi; i nawet przez myśl mi nie przeszło podnosić alarm.
Mpomm! Zeskakuję z pokładu na piasek, nikt inny się nie ocknął, mpomm!, z zaciśniętymi pięściami stąpam wzdłuż brzegu, aż natrafiam na ten ślad, szeroki ślad w wilgotnej od rosy trawie: on nie miał siły iść, czołgał się na czworakach, ha!, nie ujdzie mi już, mpomm!, serce bęben, bęben serce, nie potrafię odróżnić, przedziwny spokój mnie objął.
Albowiem zostało zapisane: nie zdradzę go. Zostało mi przeznaczone: trwać w wierności koszmarowi, który sam sobie wybrałem.
Mój jest to upiór do przeżycia. (We łbie bowiem – kłębowisko głupich myśli).
Dlaczego tak zazdrośnie strzegłem dla siebie owej ciemności? Podążam za Kurtzem i już widzę się żyjącego tam samotnie w dziczy do późnej starości; nie wróciłbym na parowiec. Widzę zastępy pielgrzymów w salwie winchesterowej siejące naokoło ołowiem; strzelaliby z biodra, szpanersko. I widzę za tym wszystkim, w tle wszystkiego, ponad wszystkim – robiącą na drutach staruchę z kotem na kolanach; o!, ta myśl najgłupsza.
A noc jest krystalicznie czysta i wszystko lśni rosą i blaskiem gwiazd, i tak przemieszczam się w broczącej fioletem ciemności pewny siebie jak pewny serca bębna, że kiedy dostrzegam ruch między jedną i drugą figurą czerni, nie waham się porzucić tropu, zatoczyć łuk spiralny, pewny dostrzeżonego jak pewny siebie. A jednak omal się nie potykam, potknąłbym się, gdyby on wcześniej mnie nie usłyszał: mpomm, westchnęła ziemia i wznosi się z ziemi mgielny opar, blady, rozmazany, falujący bezgłośnie w jednym rytmie z ruchem powietrza, ruch, rytm, duch, Kurtz.
– PRECZ! KRYJ SIĘ! PRECZ! PRECZ!
Ledwo trzyma się na nogach, a mimo to, a nadal – Głos! Głos!
Aż się obejrzałem za siebie. Czarna postać wyrysowana na fresku płomieni najbliższego ogniska obraca ku nam głowę ukoronowaną antylopimi rogami, falują długie czarne kończyny, jeden jej krok jak skok cienia od tańczących ogni, trzydzieści metrów, bliżej, bliżej, jeszcze bliżej.
– Co ty wyprawiasz! zdajesz sobie sprawę...?
– DOSKONALE.
– Podniesie raban i po nas.
Miałem się rzucić na Kurtza z pięściami? Obić tego upiora, cień, ducha zbłąkanego i udręczonego, otłuc i skopać?
– Zatracenie, człowieku, idziesz na zatracenie.
Jaka to intuicja przeze mnie przemówiła, nie wiem, ale właśnie wtedy zadzierzgnęliśmy więź, której nic nie rozerwie: znalazłem słowa, które miały dla niego znaczenie, gdy nic nie miało już znaczenia i zaiste zatracił się bezpowrotnie; lecz więź – ona przetrwa i to, przetrwa samego Kurtza.
– MIAŁEM PLANY.
– Spróbuj krzyczeć i zatłukę. – Dopiero reflektuję się, że nie mam czym go zatłuc, puste ręce, ani kamienia, ani kija. – Zaduszę, tymi rękami zaduszę.
– STAŁEM NA PROGU PRAWDZIWEJ WIELKOŚCI. – Z wilczą tęsknotą, od której ścina się krew. – A PRZEZ TEGO DURNIA I DRANIA –
– W Europie sukces masz zagwarantowany.
W Europie. Sukces zagwarantowany. Mój Boże, powtarzam wam dialogi, słyszycie, co mówiliśmy, nic nie słyszycie. Wszystko to słowa słowa słowa, szum banalnej codzienności – a tam, a wtedy... Była w nich potęga profetycznego snu, była zniewalająca moc świętego transu.
Usiłowałem złamać ów czar, ale jak złamać taki czar, i czyj to jest czar, nie człowieka, TO przyciąga, przyzywa, przytula do ciemnej piersi, rozpalając zapomniane instynkty kłów i pazurów, przedludzkie wspomnienia żądz-żywiołów, mpomm, czerwona ślina płomienia na policzku, mpomm, bęben serce bęben, i podnosi się bestia nienasycona, i tak właśnie był się on podniósł i powędrował ku naglącym sygnałom ognia, w busz, ku źródłu fal inkantacji, tak właśnie wywędrował był poza granice dopuszczalnych spełnień.
Widzicie, groza sytuacji wynikała nie z tego zupełnie przecież realnego niebezpieczeństwa, że zaraz zetną mi głowę i wygryzą wnętrzności – ale stąd, że miałem oto do czynienia z istotą, dla której nic nie znaczą żadne dobra zła, żadne góry doły, nic, nic poza nią samą.
Do takiej istoty można tylko wznosić modły lub przekleństwa. Można Kurtza zabić, można Kurtza adorować – ale co więcej?
Nad nim – nicość.
Pod nim – nicość.
Wykopnął spod siebie cały świat ludzki.
Skurwysyn roztrzaskał go na kawałki.
Kurtz i nikogo prócz Kurtza, i nawet ja tam jak nie ja – nicość pode mną – stoję na ziemi? dryfuję w ciemności?
A przecież nie przemawiam do szaleńca, nie był szalony, skupiona w krysztale potężnego umysłu inteligencja przepalała go – aż przepaliła na wylot. I dusza zajrzała w samą siebie. I nie było w tej dziczy nikogo niczego, by odwrócić jej uwagę od przerażającej prawdy. A teraz i ja – słuszna to zapewne kara – miałem w nią wejrzeć.
Jeszcze z sobą walczył, słyszałem, widziałem, jeszcze się szarpała, ta dusza bestia wypuszczona w nim na wolność
zero skrupułów
zero wiary
zero strachu
tylko
Kurtz.

Umysł kryształ, dusza w obłędzie – i całe szczęście jeszcze umysł wziął górę. Kiedy z powrotem kładłem Kurtza na koi, cały byłem zlany potem, a mięśnie dygotały mi jak po przetoczeniu Syzyfowych głazów. A przecież on ledwo wspierał się na mnie, ledwo polegał ramieniem – sama skóra i kość – na mym ramieniu, i ważył tyle co dziecko.





TO patrzy, TO czuwa, TO szuka i wybiera – wybrało Kurtza.
Pogłaskało go po głowie – i patrzcie: czaszka Kurtza kula kości słoniowej, krągła, gładka, masywna, bezwłosa.
Przytuliło go do serca – i jego serce przełyka teraz tę samą krew, ta sama ciemna gorączka trawi jego ciało.
Przyspawało jego duszę do swej duszy, w rytuałach niewyobrażalnych, noc po nocy, w przedludzkich ceremoniach inicjacji do ustroju piekła, aż Kurtz stał się jego pierwszym ulubieńcem, pieszczochem zwierzęcej grozy, ile potęg ciemności miało go za swego janczara! ile tronów piekielnych i koron nicości! jego, który zasiadał między najwyższymi szatanami tych krain –
– KOŚĆ MOJA! STACJA MOJA! RZEKA MOJA! ONA MOJA MOJA MOJA!
Wszystko, wszystko należało do niego. Słyszycie Głos? Gdyby TO mogło przemówić, pusty śmiech kosmosu hieny wykoleiłby księżyce gwiazdy planety – słyszycie? widzicie? rozumiecie?
Nie.
Nie, nie, to nie ma sensu, nic nie zrozumiecie!, nic nie usłyszycie!, żyjąc między ludźmi, chodząc ulicami pełnymi ludzi, rozmawiając z ludźmi, w garniturach kultury i cywilizacji, pod okiem sąsiadów policjantów sędziów lekarzy, w cieniu szubienic i psychiatryków, wytrenowani pejczem mieszczańskiego skandaliku i szyderstwa sąsiada – nie wstąpicie nigdy na te aleje samotności. A wędruj ty nimi wystarczająco długo, w tej ciszy, w absolutnej ciszy serca i myśli, i dotrzesz do ziem pierwszych ludzi, gdzie nikt nie podszepnie „wypada” „nie wypada”, gdzie nie postała stopa policjanta i nie rozbłysło światełko Prawa.
Spojrzenie przechodnia, moda bulwarów, szelest gazety – niby nic, a te rzeczy są waszym być albo nie być. Bez nich – cóż pozostaje?
Siła, co wewnątrz.
I wierność czemuś poza sobą.
Chyba żeś szczery matoł.
Toś bezpieczny. Prostaczek naiwniaczek, nazbyt tępy, by w ogóle dostrzec podchody kusicieli z ciemności – błogosławieni durnie, albowiem ich jest królestwo oczywistości!
Gdzieżby tam miał głupiec zaprzedać się diabłu! – aniby wiedział jak, ani żaden on smakołyk dla czarta.
I chyba żeś łuk elektryczny czystych idei i abstraktów, natura nadnaturalna, głucha i ślepa na wszystko poza tęczowymi transcendencjami. Wtedy życie doczesne dla ciebie jeno poczekalnia w niewygodnej materii. I czy to klątwa, czy błogosławieństwo, nie mnie już sądzić.
Jednak ludzie w większości tacy nie są, nie. Brudna i kanciasta materia to całe nasze piekło niebo, nie ma i nie będzie innego, tym się żywią nasze oczy uszy nosy, weź się wyabstrahuj od smrodu gnijącego mięsa hipopotama, nie da się, nie da. Tu dopiero musisz pokazać moc! Na to trzeba prawdziwej wiary i poświęcenia! Kopać doły w błocie i grzebać w nich, co nie przeznaczone pod światło dnia i rozumu, w służbie interesów wielkich a tajemnych – w czym znajdujesz wtedy siłę? – w tym oddaniu, w tym poświęceniu – nie sobie przecież – komu więc? czemu? robocie katorżniczej? – i nie jest to żadne usprawiedliwienie, bo nie sam się tu rozliczam, lecz –
Kurtza. Kurtza cień.
Ten upiór samowiedzy z Nicości powierzył mi się w największym zaufaniu, zanim zniknął, zanim zamilkł na dobre. Głos przemawiał po angielsku, Głos był angielszczyzną – więc się rozumieliśmy.
Kurtz, który rzuca ów cień, on wykształcił się w Anglii, półkrwi angielską miał matkę, półkrwi francuskiego ojca, cała Europa płynęła w żyłach Kurtza, lecz serce – tak mawiał – miał po właściwej stronie Kanału.
Międzynarodowe Towarzystwo Przeciwko Barbarzyństwu powierzyło Kurtzowi sporządzenie raportu z rekomendacjami na przyszłość. Napisał ten raport. Czytałem go. Siedemnaście stron maczkiem wirtuozerskiej elokwencji na najwyższym diapazonie, pokaz uwodzicielskiej retoryki.
„MY BIALI, OSIĄGNĄWSZY TEN STOPIEŃ ROZWOJU, MYŚMY DZIŚ DLA NICH JAK BOGOWIE. DO DZIKUSÓW ZSTĘPUJEMY Z NIEBIOS”.
Nie pomnę dokładnej frazy, ale tak to szło, przepiękny popis potęgi Słowa na służbie nieskończonego Dobra udomawiającego egzotyczne Monstrum, mądra i silna ręka błogosławi nieoświeconą dzicz, taka to podniosła liryka nie zakłócona inżynierią materii. Ale gdy ją czytałeś, rumieńce ci wykwitały z przejęcia i zapominałeś oddychać, gotów żywić się samym światłem pośród innych świętych z witraży.
Oczywista Kurtz pisał to, jeszcze zanim nagła awaria systemu nerwowego przywiodła go do przewodzenia nocnym tańcom wieńczonym obrządkami nie do opisania, które to odbierał z wysokości ołtarza i tronu, albowiem owe rytuały poświęcano jemu, Kurtzowi, bogowi.
„TOTEŻ DANA JEST NAM WŁADZA CZYNIENIA BEZGRANICZNEGO DOBRA NA BEZPRECEDENSOWĄ SKALĘ DZIĘKI PROSTEMU WYSIŁKOWI WOLI”.
Tylko na sam koniec owego hymnu altruizmu dłoń rozdygotana dopisała później jedyną propozycję praktycznej realizacji teoretycznego dotąd planu, cztery krzywe słowa na pustym marginesie ostatniej stronicy jak zygzak błyskawicy przez czyste niebo:
„A WYBIĆ TO BYDŁO!”.
Co najdziwniejsze, on sam najwyraźniej kompletnie zapomniał o doniosłym epilogu. Powtarzał, bym dobrze zarządzał jego „manifestem”, przekonany, że dopomoże mu on w karierze.
Więc tak, zostałem mu powiernikiem, kuratorem pamięci Kurtza. I miałbym prawo zamieść go razem z jego manifestami i ideami na śmietnik historii postępu, zrobiłem wystarczająco dużo, wierzcie mi, nikt by mi tego prawa nie odmówił. Ale ostatecznie wybór nie należy przecież do mnie. Kurtz nie zostanie zapomniany. Nie zapomnisz tak niezwykłego człowieka. Pod jego urokiem, pod jego grozą zapadali w szamańskie transy tanecznych adoracji; jego tak czcili. Przywodził maluczkich do zawistnej goryczy. Miał co najmniej jednego oddanego przyjaciela. Zawładnął też jedną duszą wyższą, nie dotkniętą zawiścią ni małostkowością.
Nie, nie zapomnicie go.
Ale czy naprawdę wart był ofiary życia?

Nazajutrz, w południe. Wylali się z trzewi lasu, rozlali po zboczach, polanach, płyciznach, i tańczą, i dyszą, i falują, ciała ciała ciała, tysiąc brązowych ciał, tffuch!, podkręcam parę w maszynie i ruszam statek z prądem – nie oderwą oczu od manewrów demona rzeki, a ja jeździec demona mącę wodę, wzbudzam fale, tłukę smoczym ogonem białą pianę, zionę tłustym smogiem. Aż demonowi naprzeciw występuje tych trzech w czerwieni, bo osmarowanych płomienistą gliną od stóp do rogów, i tupią na demona, i odpędzają demona czarnymi piórami totemami, wygrażają demonowi truchłami tykwami ogonami, a wszystko w rytmie wywrzaskiwanych słów jak nie słowa, ludzka krtań nie wyda takich dźwięków, oni je wydają, tysiąc gardeł zaś odpowiada im basowym pomrukiem, i tak płynie pod Słońcem południa sataniczna litania. I wtedy na brzeg występuje ona, ona szkarłatnego lica i pręgów drapieżcy, i unosi ręce, i wznosi okrzyk, a chór tysięczny odpowiada jej, skandując na bezdechu.
– Rozumiesz coś z tego?
– CZY JA ROZUMIEM.
Przenieśliśmy Kurtza do sterówki; leżał na kanapie i wyglądał przez okno. Ogień tęsknoty w oczach. Na twarzy – żal i nienawiść. I ten uśmiech bezkrwisty. Czy ja rozumiem? Czy rozumiem?
Pielgrzymi tymczasem dorwali się do strzelb; urządzą sobie festyn. Więc zawyłem syreną i nagła panika szarpnęła zbitą masą ciał na brzegu; wyję ponownie, i oni już biegną, skaczą, zygzakują, slalomują, koziołkują, trzech czerwonych pada na twarz – tylko ona ani drgnie, wyprostowana, królewska, dzika, ramiona wyciągnięte błogosławią rzekę, jasny migot ciemnych wód.
Ale nasze pielgrzymstwo kretyństwo musi się rozerwać. Rozpoczęli kanonadę i dym przesłonił wszystko.

Brudny wylew z serca ciemności niesie nas z powrotem ku morzu, tak i wylewa się z Kurtza życie, puls za pulsem, aż cała ciemność z jego serca rozpłynie się w morzu czasu.
Ja u steru, a Kurtz w perorze.
Że jeszcze dokona rzeczy wielkich, wielkich największych, tłumy sławy monarchowie będą go witać powracającego w tryumfie z krain baśni, cały świat u jego stóp, trzeba tylko wymyślić właściwe powody, dobre motywacje, słuszne zysku racjonalizacje, a wtedy, ach, wtedy przekonasz ludzi do wszystkiego, a on już jest arcymistrz idei, bo Narzeczona, Stacja, kariera, bogactwo, tak, tak, ale – idee! idee zawsze fundament! Opuściła go siła, lecz nie opuścił olimpijski dar wymowy; za takimi to zasłonami słownych iluzji krył jałową noc swego serca.
Kurtza głos, Kurtza słowa, Kurtza obłęd, głos, głos, już koniec, już nic, ale nadal – Głos.
Walczył, do ostatka walczył. Z kim, z sobą, z tym drugim, to znaczy z pierwszym Kurtzem, z którego pozostała teraz tylko próżna skorupa zmierzająca prędko do błotnistej mogiły, tak walczyli, Kurtz-Skorupa przemawiający do Kurtza-Cienia, tak się szarpali o jedną duszę, tym głosem karmiącym ją jadami najniższych uczuć, próżności, żądzy bogactwa, pozorów sukcesu i władzy, w przeciągłym wylewie brudów serca.
A ja u steru. Płyniemy. W rozlewy rzeki długie i monotonne, jak jedno nieskończone wylewisko, zakola podobne do zakoli, pod milczącymi trybunałami drzew, milionów drzew, płynie nasz stateczek robaczek, duch innego świata, nawiedzający ten świat przedwidokiem przyszłości nieuchronnego postępu, przyszłości podbojów beznamiętnych a koniecznych, i handlu, i masowej zagłady, i świętego idealizmu.
– ZASŁOŃ! NIE MOGĘ NA TO PATRZEĆ!
Zatrzasnąłem okiennice.
Po chwili, w tę niewidoczną dzicz:
– O! JESZCZE WYDRĘ CI SERCE!





Życie! nic dziwniejszego! – bezlitosna logika tajemniczej maszynerii nakręconej do niewykonalnego zadania.
Na co możesz liczyć – na te kilka ochłapów wiedzy o samym sobie, już przegniłej, przeterminowanej, wyrżniętej z zimnego truchła nadziei i szans; wszystkie one nieodwracalnie martwe.
Stawałem ja przeciwko śmierci. Nie masz nudniejszych zawodów! Walczymy we wszechogarniającej szarości, z przepaścią pod stopami, z nicością wokół, w ciszy, i nikt nie kibicuje, i nie ma w tym żadnej chwały, nie ma nawet żądzy zwycięstwa. Ani też wielkiego lęku przed porażką. Tylko ten zaduch starczego sceptycyzmu, że nawet nie bardzo wierzysz w słuszność własnej sprawy, a w słuszność sprawy przeciwnika – jeszcze mniej.
Teraz powiem wam, dlaczego uważam, że Kurtz był nadzwyczajnym człowiekiem.
Stawałem przeciwko śmierci i doprawdy niewiele dzieliło mnie od sceny ostatnich słów, i ze wstydem muszę przyznać, że najpewniej nie miałbym do powiedzenia nic.
Kurtz miał. Kurtz powiedział.
On wydał osąd. „Zgroza!”
Pojmujecie? To przecież jest rodzaj wyznania wiary – w tym jest szczerość! w tym jest pasja przekonań! oburzenie słusznego buntu! Przedziwne naplątanie nienawiści i żądzy, i znak sakramentu odrażającej prawdy.
Stawałem przeciwko śmierci – a wcale nie własną jej próbę pamiętam najlepiej, nie tę mglistą szarość bólu, nie obojętną pogardę dla wszystkiego, co przemija, nie sam ból nawet – ale jego, Kurtza, to jego przeżycie graniczne w sobie noszę.
Tylko że, widzicie, on tę granicę przekroczył. A ja, ja się cofnąłem. Zawahałem się, dana mi była wolność zawahania, odwrotu znad granicy.
I czy nie w tym właśnie różnica? Cała wiedza, wszystka prawda, i ta szczerość sądu – dobyte w ostatnim, najkrótszym zrywie, gdy przekraczamy ową niewidzialną linię. Nie jest tak?
Mam nadzieję, że sam zdobyłbym się wówczas na coś ponad odrętwiałą pogardę.
Jego wyrok lepszy, znacznie lepszy. Bo mimo wszystko było to wielkie TAK, było to moralne zwycięstwo. Okupione niezliczonymi klęskami, potwornym przerażeniem, rozkoszami potwora. Ale – zwycięstwo!
Stanąwszy samemu na granicy i wyjrzawszy poza krawędź, na drugą stronę, dopiero umiem odczytać tamto spojrzenie Kurtza: ślepe na język świecy u źrenic, a obejmujące cały wszechświat, ślepe na żywy blask, a wnikające do wnętrza wszystkich tych serc bijących w ciemności.


Brudny wylew z serca ciemności niesie nas ku morzu, a im prędzej wylewa się z Kurtza życie, tym krzywiej patrzą na mnie pielgrzymi, na ostatniego ocalałego z sekty nieracjonalnych metod – nie należę do ich świata, należę już do świata martwych. Więc jednak nie mój był wybór maniery koszmaru! – wmusił go we mnie ów kraj cieni i upiorów chciwych.
Niemniej – prześnię go do samego końca. Pozostanę, pozostałem wierny Kurtzowi.
Ile czasu spędziłem pośród martwych, w tym podziemnym świecie, we mgle, której nie rozproszy Słońce nadziei ni ogień pożądania? Wynurzyłem się z powrotem między ludzi w mieście Grobie Bielonym – i ludzie, ludzie byli mi już wulgarna obelga i obraza ducha.
Mrowiący się ulicami za swoimi mrówczymi sprawami.
Drapiący pazurkami za banknotami monetami błyskotkami.
Opijający się piwem nie do picia, objadający jedzeniem nie do jedzenia.
Nadmuchani marzeniami mrówczymi, ulicznymi. Różowe balony głupoty.
Obijają się mi o głowę. Zaśmiecają mi myśli. Depczą po nastrojach.
Co oni wiedzą? Nic nie wiedzą!
I śmią rozmawiać przy mnie o „życiu”! mają czelność planować szczęście, knuć swoje biznesy, troszczyć się o dzisiaj jutro pojutrze!
Jak mi tu nie wybuchnąć śmiechem? jak nie szczerzyć się złośliwie na ich miny poważne?
Ciotuchna próbuje mnie leczyć. Chodzę jak w gorączce. Czy to choroba? czy zdrowie właśnie – orla przenikliwość ozdrowiałego umysłu?
Na nic wysiłki medyczne i parady życzliwości. Żaden logiczny wywód nie rozbroiłby mi wiary w człowieka równie skutecznie co przedśmiertny bluzg szczerości Kurtza.
Nie wiedząc, co począć z papierami, które mi powierzył – Ach! Bo – czekajcie – zdarzyła się nam jeszcze awaria. Awaria, i kotwiczymy dla naprawy przy ostrowiu – to następne opóźnienie, i ono na dobre załamuje Kurtza. Rankiem wręcza mi plik dokumentów i fotografię, związane sznurowadłem.
– PRZECHOWASZ MI JE. TEN WŚCIBSKI IDIOTA GOTÓW DOBRAĆ SIĘ DO MOICH RZECZY.
I cóż miałem z nimi począć? Menadżer dwakroć usiłował je ode mnie wyrwać; nie oddałem ni kartki. A ledwom wrócił do kraju, między ludzi, jedna po drugiej wyciągały się po nie chętne ręce.
Najpierw oficjel w okularach o złotych oprawkach; ten zaczął od okrężnych podchodów, nie uległem, więc naciska coraz mniej subtelnie, nie uległem, więc on już z jawną groźbą i intrygą – Korporacja jest prawnym posiadaczem tych informacji! Cała własność intelektualna wypracowana na jej terytoriach należy do Korporacji! Zwłaszcza wiedza pana Kurtza była wyjątkową i bezcenną, tak jak wyjątkowa jego pozycja tam, nie do powtórzenia, nie do odtworzenia, toteż – – Daję panu słowo, wyjątkowa wiedza pana Kurtza na nic się zda waszym specjalistom od handlu i zarządzania.
– Ale dla nauki! dla nauki to niepowetowana strata!
Skoro dla nauki... Wręczam mu raport Kurtza o cywilizowaniu dzikich (tylko oddarłem postscriptum).
Rzuca się na ten raport, wczytuje z zapałem, ale szybko rzednie mu mina; kończy skrzywiony pogardliwie.
– Czego innego się spodziewaliśmy. Mieliśmy prawo – – Nie do prywatnych listów.
– Niech pan nie myśli, że pana postępowanie nie pociągnie za sobą sądowych konsekwencji!
W końcu wszakże dał za wygraną.
Nie mijają dwa dni, a objawia się następny zawodnik, ten mieniący się Kurtza kuzynem (siwe kłaki włosów, kołnierz tłusty od brudu), i wypytuje zachłannie o ostatnie chwile Kurtza na Ziemi. Przy okazji wymyka mu się, że Kurtz tak naprawdę był muzykiem.
– Wielki talent! Wspaniała kariera przed nim!
– A nie – malarzem? albo dziennikarzem?
– A wie pan, bardzo możliwe. W każdym razie – wszechstronnie uzdolniony!
Piszący malarz, malujący muzyk, muzykujący dziennikarz, po dziś dzień nie rozwikłałem zagadki talentu Kurtza – w czym może i leżał jego talent największy.
Kuzyn-niekuzyn, natrąbiwszy tabaki i wysmarkawszy nos, uszedł, zaspokojony paroma listami Kurtza do rodziny i pamiątkami-bibelotami.
Po czym wkracza na scenę dziennikarz głodny opowieści o losie „starego kumpla”. Ostrzyżony na jeża, brwi jak gąsienice, monokl dyndający na wstędze orderowej, i jak się rozplotkuje, nie zatamujesz rwącego słowotoku.
– Pióro to miał ciężkie, ale gadane! rany boskie, ten facet potrafił napompować energią tłumy – tłumy, powiadam! – samymi słowami, samym sobą – jakby ludziom wpięto nagle dodatkowe zasilanie, on był ta linia wysokiego napięcia – najwyższej wiary! Pojmujesz pan? Potrafił się nakręcić do absolutnie szczerej wiary – w cokolwiek akurat zechciał wierzyć. A wtedy inni wierzyli w to także. O! z niego to dopiero byłby polityk! Już go widzę: Kurtz wódz partii radykalnej!
– Której?
– Co za różnica? Byle radykalnej! Bo to był radykał nad radykały. Co? nie mam racji?
– Radykał... tak.
– A cóż właściwie wypchnęło go tam na koniec świata?
– To. – I wręczam mu raport przeciwko barbarzyńcom. – Jak pan sądzi, nadaje się do publikacji?
Przekartkował go prędko, kontynuując monolog pod nosem.
– Mmm, no ujdzie, ujdzie.
Na koniec tylko ten pakiet listów mi pozostał, on i portret dziewczyny. Reszta Kurtza i Kurtza doczesności – dusza, ciało, Stacja, plany wielkie, kość słoniowa, kariera – przeciekła mi między palcami i rozpuściła się w Przeszłości; pozostała tylko pamięć o Kurtzu oraz – jego Narzeczona.
Poszedłem. Z lojalności? Z poczucia winy? Z ciekawości? Logika tajemniczej maszynerii ludzkiego życia zadaje nam takie ironiczne konieczności nie do rozwiązania. Poszedłem. A Kurtz poszedł wraz ze mną.
Albowiem nawet wspomnienie, nawet pamięć o nim nie jest jak pamięć o innych ludziach: osad cienia po ich życiu pozostawiony na twoim mózgu, zanim zabrał je szybki odpływ; nie. Idę tą ulicą cichą i czystą jak aleja cmentarna, a Kurtz idzie obok mnie. Stoję w wysokich drzwiach kamienicy-katedry – Kurtz na progu, cień z cieni, nie mniej żywy niż tam w zwierzyńcach gorącej ciemności, a mroczniejszy od mroków bezksiężycowej północy, i nigdy bardziej chciwy taniego splendoru i grozy nadrealnej, a taka sama co zawsze maska i poza szlachetnego oratora. Wchodzę do środka, prowadzą mnie do salonu-kaplicy – i on, oni, ona wchodzą doń także, pochód zjaw, procesja dzikich czcicieli, i wraz z nimi wsącza się lepki mrok dżungli, rozlewa się wężowymi zaplotami rzeka jasnego migotu na ciemnej toni, i rytm bębna, mpomm, mpomm, puls werbel szturmowy serca ciemności – MOJA JEST KOŚĆ! KORPORACJA NIE ZAPŁACIŁA! RYZYKOWAŁEM ŻYCIE! A ONI! CO? MAM ODDAĆ? NIE-SPRA-WIED-LI-WOŚĆ!
i ruch rogatej sylwety za moimi plecami, i blask pogańskich ogni, masyw nieskończenie cierpliwego lasu, całe ziemskie królestwo Kurtza, oraz furia jego robaczywych namiętności, podłość monumentalna, ryk burzy szalejącej w łupinie czaszki – ŻYCIE PRAWE, I ŚMIERĆ, ŚMIERĆ, ŚMIERĆ.
Z zamkniętymi oczyma leżał na wznak na pokładzie parowca w słońcu popołudniowym i – ćwiczył przez sen mowy publiczne? układał gazetowe odezwy?
Nie wiem, musiałem akurat pędzić do mojego małego piekła rdzy, nitów, śrub, młotków, łomotaniny łataniny krzątaniny, pomóc mechanikowi przy przeciekających cylindrach i pogiętym łączniku, podczas gdy Kurtz tam w słońcu – On był ciemność nieprzenikniona. On był dno studni o północy, człowiek na dnie studni.
Drzwi salonu się otwierają, drzwi się zamykają, wstałem i – ona!
To ona, ona kroczy ku mnie – cała w żałobie,
a jej oblicze biel grobowa,
a jej włosy aureola popielna,
jej piękność krucha światło prawdy,
gdy płynie ku mnie
mijając wygasły kominek z marmuru, zimny menhir, mijając wysokie okna, przez które leje się zmierzch, witraże ciemności, ona podchodzi do mnie
cała w ciemności
– Wiedziałam, pan przyjdzie.
Ująwszy w dłonie moje dłonie i oczy w oczy, kobieta nie dziewczę, kobieta, która wie, jak nieść smutek i żałobę, ona jedyna godna żałoby po nim.
Co ja tu robię? To nie są misteria otwarte dla człowieka! Włamałem się do świata okrutnych i absurdalnych sekretów duszy, teraz płacę dreszczem paniki.
Salon zmroczniał jeszcze, wszystkie cienie pochmurnego nieba zbiegły się wokół niej, tak ją inkrustując, tak obkreślając, wycinając z miejsca i czasu – widzę już wyraźnie: ona nie jest dzieckiem Czasu!, nie żyje w czasie: wczoraj dzisiaj jutro, żałoba wieczność, żałoba teraz, wszystko teraz!, widzę wyraźnie: on i ona razem – on nie umarł, on właśnie umiera, on dopiero umrze – pojmujecie? – patrzę na nią w ciemności, jasne czoło, oko czarna perła, na tak dumną w smutku, i widzę ich jak jedno, i słyszę ich jak jedno – Wytrwałam.
bo naprawdę są jedno, w tej minucie, zawsze.
Usiedliśmy.
– Pan go znał.
– Na ile człowiek może poznać człowieka. Ale tam, tak, tam dni braterstwa liczą się jak lata.
– I podziwiał go pan. Prawda? Kto go poznał, musiał go podziwiać.
– Był kimś wyjątkowym. Nie dało się –
– Nie kochać go! Kto go poznał, musiał, musiał go pokochać! Prawda! A ja znałam go najlepiej!
– Pani – najlepiej.
Ona najlepiej. Zapewne. Nie potrafiłem znaleźć lepszych słów; zapędziła mnie w róg tępego milczenia.
Położyłem pakiet na stoliku; nakryła go dłonią.
– Miał w panu przyjaciela! Skoro powierzył to panu, posłał do mnie – przyjaciela!
A nie byłem nawet pewien, czy aby nie pomylił pakietów. Widziałem potem Menadżera wczytanego pod jaskrawą lampą we wnętrzności innych dokumentów Kurtza. Może zamierzał on uczynić mnie strażnikiem tamtych właśnie; może to w nich zawierał się prawdziwy spadek po Kurtzu.
Kurtz najwidoczniej nie był majętny z domu i to stanowiło powód, dla którego tak krzywo patrzono na jego zaręczyny. (Teraz ona już mi się zwierza). I to go zapewne wypchnęło tam. Zdradzał go brak tolerancji dla niedostatecznego bogactwa, miał dosyć biedy, zapewne biedował całe życie.
– ...i po śmierci jego matki – z kim mam tutaj? A pan – jego przyjacielem! Pan – wie! Z panem tylko – otwarcie! Pan słyszał jego ostatnie słowa, pan go rozumiał. I musi pan wiedzieć, że ja go nigdy – ja go zawsze – żeby godną takiego człowieka – czy to duma przeze mnie? Tak, jestem dumna! Że on – mnie! mnie!
A jej spojrzenie pali czarnym ogniem, wszystko zależy od mocy tego spojrzenia, a jej niski głos obmywa mnie echami tylu innych głosów smutku i samotności, dźwięków tajemnicy, szeptem liści rozwietrzonego lasu, przeciągłym mlaskiem fal leniwej rzeki, pomrukiem wzburzonego tłumu, strzępami zagadkowego dialektu nocy przyniesionymi w jękliwym krzyku zza horyzontu, cichą spowiedzią z paleniska siarczystej ciemności.
Kurtz unosi się na noszach. Cień witrażowy pochyla się nad nami.
Kurtz unosi się na noszach i otwiera usta, szerzej – pożre Ziemię – szerzej
– pożre ludzkość –
szerzej, szerzej
– pożarł czas –
(...leżę tu w ciemnościach i czekam na śmierć...) – ...przyjaciela!
Wstała. Wstałem. Stoimy.
– To cecha największych: przyciągają do siebie ludzi tym, co w ludziach najlepsze. Kto choć raz słyszał go przemawiającego, już był przyjaciel na życie. A teraz – wszystko stracone! Wszystkie jego projekty, i ten wielki umysł, to serce złote, i wszystkie wspaniałe przyszłości – nic, nic już, nic! Tylko pamięć o nim. Pan i ja – – Nigdy nie zapomnimy.
– Ja się nie zgadzam! Tak nie można! Coś, coś musi po nim pozostać!
– Słowa, tak.
– I przykład! Przykład, jaki nam wszystkim dał! Ludzie byli tak w niego zapatrzeni – dlaczego? Bo wrodzona dobroć promieniowała zeń każdym czynem słowem gestem i cokolwiek zrobił – – Dał nam przykład, prawda, jak mógłbym zapomnieć.
– Ja nie zapomnę! – Wyciągnąwszy ku niemu ramiona. – Nigdy, nigdy, nigdy!
Kurtz-Cień, fala na promieniach zachodzącego Słońca przestrzeliwujących wąskie okna i wysoką palisadę dżungli, wymyka się spod białego marmuru palców kobiety, tak go widzę, uchodzącego w mrok, tak go zawsze będę widzieć, jego i ją, z uniesionymi ramionami której blada skóra bielmo witraży,
której brązowa skóra obmyta wodami piekła,
której jasne i czyste czoło jak relief męczeńskiej miłości, której wota talizmany czary zwiędły bezsilnie, która – sięgła wskroś nurtu ciemności.
– Umarł jak żył.
Nieprzetrawiona złość od nowa podchodzi mi do gardła.
– Jego śmierć – spoglądając w mrok ostatnich nocy na parowcu – była godna jego życia.
Jedzą w mesie parowca. Siadam naprzeciw Menadżera; zerka na mnie pytająco, a na wargach wije się mu ten Menadżerowy uśmieszek, rebus głębokodusznych podłości.
Muchy, muchy wibrują wokół lampy, muchy na ubraniach, muchy na twarzach.
Naraz służący Menadżera, czarny chłopak wyszkolony przezeń w salonowych impertynencjach, pakuje do środka swą hebanową głowę i – jakby odpluł żrącą flegmę pogardy: – Pana Kurtza – jego zdechło.
Popędzili zobaczyć na własne oczy.
Ja nie. Jem w samotności.
Na zewnątrz ciemność głodny potwór.
Tu – muchy skłębione wokół lampy.
I myśl: że nigdy, nigdy więcej Głosu.
Jem.
Tyle, i już ani oddechu bliżej tajemnicy tego nadzwyczajnego człowieka, który sam zadał proces, sąd i wyrok za swe ziemskie bytowanie.
Nigdy więcej Kurtza.
(...leżę tu w ciemnościach i czekam na śmierć...) Czy w ogóle istniało coś więcej niż Głos?
Co pochowali tam dzień później w błotnistej norze.
– A mnie przy nim nie było! Nie stałam przy nim!
– Nic więcej nie dało się dla niego –
– Ale to mnie, mnie wtedy potrzebował! Nikt w niego tak nie wierzył jak ja, ja! Każdy jego znak, każde słowo, spojrzenie – któż miał pojąć, jak nie ja? – wierzyłam w niego mocniej niż on sam!
Litość zalała mnie i zgasiła złość.
– Lepiej niech pani nie –
– Ale pan był z nim do końca! Pan słyszał, pan ma – jego ostatnie słowa!
– Ostatnie słowa. Tak.
Kurtz na noszach wysila ślepe spojrzenie.
– Jego ostatnie słowa! Muszę mieć coś – coś – do życia bez niego – do życia z nim.
Kurtz na noszach otwiera usta.
– Jego ostatnie słowa! Błagam pana! Ja go kochałam, kochałam, kochałam!
Jak mogła ich nie słyszeć? Rosną z ciemności wokół, nabrzmiewają w fali podszeptów, mówi wiatr, mówi tłum, mówi dżungla.
Kurtz na noszach wysila ślepe spojrzenie, gdy pochylam się nad nim z zapaloną świecą w ręku.
– LEŻĘ TU W CIEMNOŚCIACH I CZEKAM NA ŚMIERĆ.
A płomień język prawie liże mu źrenice.
Stoję stoimy zaczarowani. Obym nigdy nie przeżył owego objawienia!
Gdy oto unosi się zasłona z jego twarzy wyciętej w kości słoniowej i idą przez Kurtza grymasami-uczuciami duma posągowa
władza tyranów
sromotna trwoga
rozpacz beznadzieja
wszystkie poruszenia, pożądania, wzniosłości życia – całe życie możliwe – cała możliwa wiedza o życiu, suma i granica.
Co widzi? Do kogo woła?
Jego ostatnie słowa – szeptem, oddechem:
– ZGROZA! ZGROZA!
– Pani imię.
– Wiedziałam! Wiedziałam!
Uciekłem, zanim dom zawalił mi się na głowę i oberwały się niebiosa. Nie-spra-wied-li-wość! Nie-spra-wied-li-wość!
Nie mogłem, zrozumcie, nie mogłem jej powiedzieć. Nie mogłem jej także – na pastwę tej ciemności.

Marlow urwał.
Nikt się nie rusza. Siedzimy w milczeniu.
Nagle Dyrektor:
– Przegapiliśmy początek odpływu.
Unoszę wzrok.
Ściana czarnych chmur między nami i morzem. Bezruch lustra wody zasmolonego tą samą czernią. A jednak, a jednak – otwarta została przed nami droga do najdalszych zakątków Ziemi, do samego serca ciemności.
